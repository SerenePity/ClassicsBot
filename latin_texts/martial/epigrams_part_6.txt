Lusus erat sacrae conubia fallere taedae, 
Lusus et inmeritos execuisse mares. 
Utraque tu prohibes, Caesar, populisque futuris 
Succurris, nasci quos sine fraude iubes. 
Nec spado iam nec moechus erit te praeside quisquam: 
At prius - o mores! - et spado moechus erat. 

Nascere Dardanio promissum nomen Iulo, 
Vera deu=m suboles; nascere, magne puer: 
Cui pater aeternas post saecula tradat habenas, 
Quique regas orbem cum seniore senex. 
Ipsa tibi niveo trahet aurea pollice fila 
Et totam Phrixi Iulia nebit ovem. 

Rustica mercatus multis sum praedia nummis: 
Mutua des centum, Caeciliane, rogo. 
Nil mihi respondes? Tacitum te dicere credo 
'Non reddes': ideo, Caeciliane, rogo. 

Comoedi tres sunt, sed amat tua Paula, Luperce, 
Quattuor: et κωφὸν Paula πρόσωπον amat. 

Iulia lex populis ex quo, Faustine, renata est 
Atque intrare domos iussa Pudicitia est, 
Aut minus aut certe non plus tricesima lux est, 
Et nubit decimo iam Telesilla viro. 
Quae nubit totiens, non nubit: adultera lege est. 
Offendor moecha simpliciore minus. 

In Pompeiano dormis, Laevine, theatro: 
Et quereris, si te suscitat Oceanus? 

Pauca Iovem nuper cum milia forte rogarem, 
'Ille dabit' dixit 'qui mihi templa dedit.' 
Templa quidem dedit ille Iovi, sed milia nobis 
Nulla dedit: pudet, a, pauca rogasse Iovem  
At quam non tetricus, quam nulla nubilus ira, 
Quam placido nostras legerat ore preces! 
Talis supplicibus tribuit diademata Dacis 
Et Capitolinas itque reditque vias. 
Dic, precor, o nostri dic conscia virgo Tonantis, 
Si negat hoc vultu, quo solet ergo dare? 
Sic ego: sic breviter posita mihi Gorgone Pallas: 
'Quae nondum data sunt, stulte, negata putas?' 

Quod non sit Pylades hoc tempore, non sit Orestes, 
Miraris? Pylades, Marce, bibebat idem, 
Nec melior panis turdusve dabatur Orestae, 
Sed par atque eadem cena duobus erat. 
Tu Lucrina voras, me pascit aquosa peloris: 
Non minus ingenua est et mihi, Marce, gula. 
Te Cadmea Tyros, me pinguis Gallia vestit: 
Vis te purpureum, Marce, sagatus amem? 
Ut praestem Pyladen, aliquis mihi praestet Oresten. 
Hoc non fit verbis, Marce: ut ameris, ama. 

Quis te Phidiaco formatam, Iulia, caelo, 
Vel quis Palladiae non putet artis opus? 
Candida non tacita respondet imagine lygdos 
Et placido fulget vivus in ore decor. 
Ludit Acidalio, sed non manus aspera, nodo, 
Quem rapuit collo, parve Cupido, tuo. 
Ut Martis revocetur amor summique Tonantis, 
A te Iuno petat ceston et ipsa Venus. 

Dum Phaethontea formica vagatur in umbra, 
Inplicuit tenuem sucina gutta feram. 
Sic modo quae fuerat vita contempta manente, 
Funeribus facta est nunc pretiosa suis. 

Tu qui pene viros terres et falce cinaedos, 
Iugera sepositi pauca tuere soli. 
Sic tua non intrent vetuli pomaria fures, 
Sed puer et longis pulchra puella comis. 

Sancta Salonini terris requiescit Hiberis, 
Qua melior Stygias non videt umbra domos. 
Sed lugere nefas: nam qui te, Prisce, reliquit, 
Vivit qua voluit vivere parte magis. 

Mutua te centum sestertia, Phoebe, rogavi, 
Cum mihi dixisses 'exigis ergo nihil?' 
Inquiris, dubitas, cunctaris meque diebus 
Teque decem crucias: iam rogo, Phoebe, nega. 

Perpetuam Stellae dum iungit Ianthida vati 
Laeta Venus, dixit 'Plus dare non potui.' 
Haec coram domina; sed nequius illud in aurem: 
'Tu ne quid pecces, exitiose, vide. 
Saepe ego lascivom Martem furibunda cecidi, 
Legitimos esset cum vagus ante toros. 
Sed postquam meus est, nulla me paelice laesit: 
Tam frugi Iuno vellet habere virum.' 
Dixit, et arcano percussit pectora loro. 
Plaga iuvat: sed tu iam, dea, caede deos. 

Stare iubes nostrum semper tibi, Lesbia, penem: 
Crede mihi, non est mentula, quod digitus. 
Tu licet et manibus blandis et vocibus instes, 
Te contra facies imperiosa tua est. 

Marcelline, boni suboles sincera parentis, 
Horrida Parrhasio quem tegit ursa iugo,  
Ille vetus pro te patriusque quid optet amicus, 
Accipe et haec memori pectore vota tene: 
Cauta sit ut virtus, nec te temerarius ardor 
In medios enses saevaque tela ferat. 
Bella velint Martemque ferum rationis egentes, 
Tu potes et patris miles et esse ducis. 

Bis vicine Nepos - nam tu quoque proxima Florae 
Incolis et veteres tu quoque Ficelias -  
Est tibi, quae patria signatur imagine voltus, 
Testis maternae nata pudicitiae. 
Tu tamen annoso nimium ne parce Falerno, 
Et potius plenos aere relinque cados. 
Sit pia, sit locuples, sed potet filia mustum: 
Amphora cum domina nunc nova fiet anus. 
Caecuba non solos vindemia nutriat orbos: 
Possunt et patres vivere, crede mihi. 

Non de plebe domus nec avarae verna catastae, 
Sed domini sancto dignus amore puer,  
Munera cum posset nondum sentire patroni, 
Glaucia libertus iam Melioris erat. 
Moribus hoc formaeque datum: quis blandior illo? 
Aut quis Apollineo pulchrior ore fuit? 
Inmodicis brevis est aetas et rara senectus. 
Quidquid ames, cupias non placuisse nimis. 

Uxorem, Charideme, tuam scis ipse sinisque 
A medico futui: vis sine febre mori. 

Cum dubitaret adhuc belli civilis Enyo 
Forsitan et posset vincere mollis Otho, 
Damnavit multo staturum sanguine Martem 
Et fodit certa pectora tota manu. 
Sit Cato, dum vivit, sane vel Caesare maior: 
Dum moritur, numquid maior Othone fuit? 

Nil miserabilius, Matho, pedicone Sabello 
Vidisti, quo nil laetius ante fuit. 
Furta, fugae, mortes servorum, incendia, luctus 
Adfligunt hominem, iam miser et futuit. 

Basia da nobis, Diadumene, pressa. 'Quot?' inquis. 
Oceani fluctus me numerare iubes  
Et maris Aegaei sparsas per litora conchas 
Et quae Cecropio monte vagantur apes, 
Quaeque sonant pleno vocesque manusque theatro, 
Cum populus subiti Caesaris ora videt. 
Nolo quot arguto dedit exorata Catullo 
Lesbia: pauca cupit, qui numerare potest. 

Septem clepsydras magna tibi voce petenti 
Arbiter invitus, Caeciliane, dedit. 
At tu multa diu dicis vitreisque tepentem 
Ampullis potas semisupinus aquam. 
Ut tandem saties vocemque sitimque, rogamus, 
Iam de clepsydra, Caeciliane, bibas. 

Mentula tam magna est, quantus tibi, Papyle, nasus, 
Ut possis, quotiens arrigis, olfacere. 

Aspicis, ut parvus nec adhuc trieteride plena 
Regulus auditum laudet et ipse patrem? 
Maternosque sinus viso genitore relinquat 
Et patrias laudes sentiat esse suas? 
Iam clamor centumque viri densumque corona 
Volgus et infanti Iulia tecta placent. 
Acris equi suboles magno sic pulvere gaudet, 
Sic vitulus molli proelia fronte cupit. 
Di, servate, precor, matri sua vota patrique, 
Audiat ut natum Regulus, illa duos.  

Femina praeferri potuit tibi nulla, Lycori: 
Praeferri Glycerae femina nulla potest. 
Haec erit hoc quod tu: tu non potes esse quod haec est 
Tempora quid faciunt! hanc volo, te volui. 

Qui recitat lana fauces et colla revinctus, 
Hic se posse loqui, posse tacere negat. 

Dum tibi felices indulgent, Castrice, Baiae 
Canaque sulphureis nympha natatur aquis, 
Me Nomentani confirmant otia ruris 
Et casa iugeribus non onerosa suis. 
Hoc mihi Baiani soles mollisque Lucrinus, 
Hoc mihi sunt vestrae, Castrice, divitiae. 
Quondam laudatas quocumque libebat ad undas 
Currere nec longas pertimuisse vias, 
Nunc urbis vicina iuvant facilesque recessus, 
Et satis est, pigro si licet esse mihi. 

Festive credis te, Calliodore, iocari 
Et solum multo permaduisse sale.  
Omnibus adrides, dicteria dicis in omnis; 
Sic te convivam posse placere putas. 
At si ego non belle, sed vere dixero quiddam, 
Nemo propinabit, Calliodore, tibi. 

Lusistis, satis est: lascivi nubite cunni: 
Permissa est vobis non nisi casta Venus. 
Haec est casta Venus? nubit Laetoria Lygdo: 
Turpius uxor erit, quam modo moecha fuit. 

Vapulat adsidue veneti quadriga flagello, 
Nec currit: magnam rem, Catiane, facit. 

Nympha, mei Stellae quae fonte domestica puro 
Laberis et domini gemmea tecta subis, 
Sive Numae coniunx Triviae te misit ab antris, 
Sive Camenarum de grege nona venis: 
Exolvit votis hac se tibi virgine porca 
Marcus, furtivam quod bibit aeger aquam. 
Tu contenta meo iam crimine gaudia fontis 
Da secura tui: sit mihi sana sitis. 

Quod tam grande sophos clamat tibi turba togata, 
Non tu, Pomponi, cena diserta tua est. 

Cum coleret puros pauper Telesinus amicos, 
Errabat gelida sordidus in togula: 
Obscenos ex quo coepit curare cinaedos, 
Argentum, mensas, praedia solus emit. 
Vis fieri dives, Bithynice? conscius esto: 
Nil tibi vel minimum basia pura dabunt. 

Quod convivaris sine me tam saepe, Luperce, 
Inveni, noceam qua ratione tibi. 
Irascor: licet usque voces mittasque rogesque -  
'Quid facies?' inquis. Quid faciam? veniam. 

Hoc iacet in tumulo raptus puerilibus annis 
Pantagathus, domini cura dolorque sui, 
Vix tangente vagos ferro resecare capillos 
Doctus et hirsutas excoluisse genas. 
Sis licet, ut debes, tellus, placata levisque, 
Artificis levior non potes esse manu. 

Lotus nobiscum est, hilaris cenavit, et idem 
Inventus mane est mortuus Andragoras. 
Tam subitae mortis causam, Faustine, requiris? 
In somnis medicum viderat Hermocraten. 

Tantos et tantas si dicere Sextilianum, 
Aule, vetes, iunget vix tria verba miser. 
'Quid sibi vult?' inquis. Dicam, quid suspicer esse: 
Tantos et tantas Sextilianus amat.  

Quod tibi crura rigent saetis et pectora villis, 
Verba putas famae te, Charideme, dare? 
Extirpa, mihi crede, pilos de corpore toto 
Teque pilare tuas testificare natis. 
'Quae ratio est?' inquis. Scis multos dicere multa: 
Fac pedicari te, Charideme, putent. 

Mentiris fictos unguento, Phoebe, capillos 
Et tegitur pictis sordida calva comis. 
Tonsorem capiti non est adhibere necesse: 
Radere te melius spongia, Phoebe, potest. 

Cernere Parrhasios dum te iuvat, Aule, triones 
Comminus et Getici sidera ferre poli, 
O quam paene tibi Stygias ego raptus ad undas 
Elysiae vidi nubila fusca plagae! 
Quamvis lassa, tuos quaerebant lumina vultus 
Atque erat in gelido plurimus ore Pudens. 
Si mihi lanificae ducunt non pulla sorores 
Stamina nec surdos vox habet ista deos, 
Sospite me sospes Latias reveheris ad urbes 
Et referes pili praemia clarus eques. 

Et dolet et queritur, sibi non contingere frigus, 
Propter sescentas Baccara gausapinas, 
Optat et obscuras luces ventosque nivesque, 
Odit et hibernos, si tepuere, dies.  
Quid fecere mali nostrae tibi, saeve, lacernae, 
Tollere de scapulis quas levis aura potest? 
Quanto simplicius, quanto est humanius illud, 
Mense vel Augusto sumere gausapinas! 

Laudat, amat, cantat nostros mea Roma libellos, 
Meque sinus omnes, me manus omnis habet. 
Ecce rubet quidam, pallet, stupet, oscitat, odit. 
Hoc volo: nunc nobis carmina nostra placent. 

Rem factam Pompullus habet, Faustine: legetur 
Et nomen toto sparget in orbe suum. 
'Sic leve flavorum valeat genus Usiporum, 
Quisquis et Ausonium non amat imperium.' 
Ingeniosa tamen Pompulli scripta feruntur. 
'Sed famae non est hoc, mihi crede, satis: 
Quam multi tineas pascunt blattasque diserti, 
Et redimunt soli carmina docta coci! 
Nescio quid plus est, quod donat saecula chartis: 
Victurus genium debet habere liber.' 

Scis te captari, scis hunc qui captat, avarum, 
Et scis qui captat, quid, Mariane, velit. 
Tu tamen hunc tabulis heredem, stulte, supremis 
Scribis et esse tuo vis, furiose, loco. 
'Munera magna tamen misit.' Sed misit in hamo; 
Et piscatorem piscis amare potest? 
Hicine deflebit vero tua fata dolore? 
Si cupis, ut ploret, des, Mariane, nihil.  

'Hexametris epigramma facis' scio dicere Tuccam. 
Tucca, solet fieri, denique, Tucca, licet.  
'Sed tamen hoc longum est.' Solet hoc quoque, Tucca, licetque: 
Si breviora probas, disticha sola legas. 
Conveniat nobis, ut fas epigrammata longa 
Sit transire tibi, scribere, Tucca, mihi. 

Cur tantum eunuchos habeat tua Caelia, quaeris, 
Pannyche? volt futui Caelia nec parere. 

Flete nefas vestrum, sed toto flete Lucrino, 
Naides, et luctus sentiat ipsa Thetis. 
Inter Baianas raptus puer occidit undas 
Eutychos ille, tuum, Castrice, dulce latus. 
Hic tibi curarum socius blandumque levamen, 
Hic amor, hic nostri vatis Alexis erat. 
Numquid te vitreis nudum lasciva sub undis 
Vidit et Alcidae nympha remisit Hylan? 
An dea femineum iam neglegit Hermaphroditum 
Amplexu teneri sollicitata viri? 
Quidquid id est, subitae, quaecumque est causa rapinae, 
Sit, precor, et tellus mitis et unda tibi. 

Non miror, quod potat aquam tua Bassa, Catulle: 
Miror, quod Bassi filia potat aquam.  

Edere lascivos ad Baetica crusmata gestus 
Et Gaditanis ludere docta modis, 
Tendere quae tremulum Pelian Hecubaeque maritum 
Posset ad Hectoreos sollicitare rogos, 
Urit et excruciat dominum Telethusa priorem: 
Vendidit ancillam, nunc redimit dominam. 

Non rudis indocta fecit me falce colonus: 
Dispensatoris nobile cernis opus. 
Nam Caeretani cultor ditissimus agri 
Hos Hilarus colles et iuga laeta tenet.  
Aspice, quam certo videar non ligneus ore 
Nec devota focis inguinis arma geram, 
Sed mihi perpetua numquam moritura cupresso 
Phidiaca rigeat mentula digna manu. 
Vicini, moneo, sanctum celebrate Priapum 
Et bis septenis parcite iugeribus. 

Cum mittis turdumve mihi quadramve placentae, 
Sive femur leporis, sive quid his simile est, 
Buccellas misisse tuas te, Pontia, dicis. 
Has ego non mittam, Pontia, sed nec edam. 

Ille sacri lateris custos Martisque togati, 
Credita cui summi castra fuere ducis, 
Hic situs est Fuscus. Licet hoc, Fortuna, fateri: 
Non timet hostiles iam lapis iste minas; 
Grande iugum domita Dacus cervice recepit, 
Et famulum victrix possidet umbra nemus. 

Cum sis tam pauper, quam nec miserabilis Iros, 
Tam iuvenis, quam nec Parthenopaeus erat, 
Tam fortis, quam nec, cum vinceret, Artemidorus, 
Quid te Cappadocum sex onus esse iuvat? 
Rideris multoque magis traduceris, Afer, 
Quam nudus medio si spatiere foro. 
Non aliter monstratur Atlans cum compare ginno 
Quaeque vehit similem belua nigra Libyn. 
Invidiosa tibi quam sit lectica, requiris? 
Non debes ferri mortuus hexaphoro.  

Tristis es et felix. Sciat hoc Fortuna caveto: 
Ingratum dicet te, Lupe, si scierit. 

Ut nova dona tibi, Caesar, Nilotica tellus 
Miserat hibernas ambitiosa rosas. 
Navita derisit Pharios Memphiticus hortos, 
Urbis ut intravit limina prima tuae: 
Tantus veris honos et odorae gratia Florae, 
Tantaque Paestani gloria ruris erat; 
Sic quacumque vagus gressumque oculosque ferebat, 
Tonsilibus sertis omne rubebat iter. 
At tu Romanae iussus iam cedere brumae, 
Mitte tuas messes, accipe, Nile, rosas. 

Iratus tamquam populo, Charideme, lavaris: 
Inguina sic toto subluis in solio. 
Nec caput hic vellem sic te, Charideme, lavare. 
Et caput, ecce, lavas: inguina malo laves. 

Quantum sollicito fortuna parentis Etrusco, 
Tantum, summe ducum, debet uterque tibi. 
Nam tu missa tua revocasti fulmina dextra: 
Hos cuperem mores ignibus esse Iovis; 
Si tua sit summo, Caesar, natura Tonanti, 
Utetur toto fulmine rara manus. 
Muneris hoc utrumque tui testatur Etruscus, 
Esse quod et comiti contigit et reduci. 

Octaphoro sanus portatur, Avite, Philippus. 
Hunc tu si sanum credis, Avite, furis. 

Editur en sextus sine te mihi, Rufe Camoni, 
Nec te lectorem sperat, amice, liber: 
Impia Cappadocum tellus et numine laevo 
Visa tibi cineres reddit et ossa patri. 
Funde tuo lacrimas orbata Bononia Rufo, 
Et resonet tota planctus in Aemilia: 
Heu qualis pietas, heu quam brevis occidit aetas! 
Viderat Alphei praemia quinta modo. 
Pectore tu memori nostros evolvere lusus, 
Tu solitus totos, Rufe, tenere iocos, 
Accipe cum fletu maesti breve carmen amici 
Atque haec absentis tura fuisse puta.  

Setinum dominaeque nives densique trientes. 
Quando ego vos medico non prohibente bibam? 
Stultus et ingratus nec tanto munere dignus, 
Qui mavult heres divitis esse Midae. 
Possideat Libycas messis Hermumque Tagumque, 
Et potet caldam, qui mihi livet, aquam. 

Di tibi dent et tu, Caesar, quaecumque mereris: 
Di mihi dent et tu, quae volo, si merui. 

Mane salutavi vero te nomine casu, 
Nec dixi dominum, Caeciliane, meum. 
Quanti libertas constet mihi tanta, requiris? 
Centum quadrantes abstulit illa mihi. 

Cum peteret seram media iam nocte matellam 
Arguto madidus pollice Panaretus, 
Spoletina data est, sed quam siccaverat ipse, 
Nec fuerat soli tota lagona satis. 
Ille fide summa testae sua vina remensus 
Reddidit oenophori pondera plena sui. 
Miraris, quantum biberat, cepisse lagonam? 
Desine mirari, Rufe: merum biberat. 

Sancta ducis summi prohibet censura vetatque 
Moechari. Gaude, Zoile, non futuis. 

Tam male Thais olet, quam non fullonis avari 
Testa vetus, media sed modo fracta via, 
Non ab amore recens hircus, non ora leonis, 
Non detracta cani transtiberina cutis, 
Pullus abortivo nec cum putrescit in ovo, 
Amphora corrupto nec vitiata garo. 
Virus ut hoc alio fallax permutet odore, 
Deposita quotiens balnea veste petit, 
Psilothro viret aut acida latet oblita creta 
Aut tegitur pingui terque quaterque faba. 
Cum bene se tutam per fraudes mille putavit, 
Omnia cum fecit, Thaida Thais olet. 

Ponuntur semper chrysendeta Calpetano 
Sive foris seu cum cenat in urbe domi. 
Sic etiam in stabulo semper, sic cenat in agro. 
Non habet ergo aliud? Non habet immo suum. 

