Hoc tibi, Palladiae seu collibus uteris Albae, 
Caesar, et hinc Triviam prospicis, inde Thetin, 
Seu tua veridicae discunt responsa sorores, 
Plana suburbani qua cubat unda freti, 
Seu placet Aeneae nutrix, seu filia Solis, 
Sive salutiferis candidus Anxur aquis, 
Mittimus, o rerum felix tutela salusque, 
Sospite quo gratum credimus esse Iovem. 
Tu tantum accipias: ego te legisse putabo 
Et tumidus Galla credulitate fruar. 

Accola iam nostrae Degis, Germanice, ripae, 
A famulis Histri qui tibi venit aquis, 
Laetus et attonitus viso modo praeside mundi 
Adfatus comites dicitur esse suos:  
'Sors mea quam fratris melior, cui tam prope fas est 
Cernere, tam longe quem colit ille deum.' 

Sexte, Palatinae cultor facunde Minervae, 
Ingenio frueris qui propiore dei -  
Nam tibi nascentes domini cognoscere curas 
Et secreta ducis pectora nosse licet - : 
Sit locus et nostris aliqua tibi parte libellis, 
Qua Pedo, qua Marsus quaque Catullus erit. 
Ad Capitolini caelestia carmina belli 
Grande coturnati pone Maronis opus. 

Qualiter Assyrios renovant incendia nidos, 
Una decem quotiens saecula vixit avis, 
Taliter exuta est veterem nova Roma senectam 
Et sumpsit vultus praesidis ipsa sui. 
Iam precor oblitus notae Vulcane, querellae 
Parce: sumus Martis turba, sed et Veneris: 
Parce, pater: sic Lemniacis lasciva catenis 
Ignoscat coniunx et patienter amet. 

Languebam: sed tu comitatus protinus ad me 
Venisti centum, Symmache, discipulis. 
Centum me tetigere manus aquilone gelatae: 
Non habui febrem, Symmache, nunc habeo. 

'Esse quid hoc dicam, vivis quod fama negatur 
Et sua quod rarus tempora lector amat?'  
Hi sunt invidiae nimirum, Regule, mores, 
Praeferat antiquos semper ut illa novis. 
Sic veterem ingrati Pompei quaerimus umbram, 
Sic laudant Catuli vilia templa senes; 
Ennius est lectus salvo tibi, Roma, Marone, 
Et sua riserunt saecula Maeoniden, 
Rara coronato plausere theatra Menandro, 
Norat Nasonem sola Corinna suum. 
Vos tamen o nostri ne festinate libelli: 
Si post fata venit gloria, non propero. 

Sardonychas, zmaragdos, adamantas, iaspidas uno 
Versat in articulo Stella, Severe, meus. 
Multas in digitis, plures in carmine gemmas 
Invenies: inde est haec, puto, culta manus. 

Sum, fateor, semperque fui, Callistrate, pauper, 
Sed non obscurus nec male notus eques, 
Sed toto legor orbe frequens et dicitur 'Hic est', 
Quodque cinis paucis, hoc mihi vita dedit. 
At tua centenis incumbunt tecta columnis 
Et libertinas arca flagellat opes, 
Magnaque Niliacae servit tibi glaeba Syenes, 
Tondet et innumeros Gallica Parma greges. 
Hoc ego tuque sumus: sed quod sum, non potes esse: 
Tu quod es, e populo quilibet esse potest.  

Quintus nostrorum liber est, Auguste, iocorum, 
Et queritur laesus carmine nemo meo, 
Gaudet honorato sed multus nomine lector, 
Cui victura meo munere fama datur. 
'Quid tamen haec prosunt quamvis venerantia multos?' 
Non prosint sane, me tamen ista iuvant. 

Seria cum possim, quod delectantia malo 
Scribere, tu causa es, lector amice, mihi, 
Qui legis et tota cantas mea carmina Roma: 
Sed nescis, quanti stet mihi talis amor. 
Nam si falciferi defendere templa Tonantis 
Sollicitisque velim vendere verba reis, 
Plurimus Hispanas mittet mihi nauta metretas 
Et fiet vario sordidus aere sinus. 
At nunc conviva est comissatorque libellus, 
Et tantum gratis pagina nostra placet. 
Sed non et veteres contenti laude fuerunt, 
Cum minimum vati munus Alexis erat. 
'Belle' inquis 'dixti: iuvat et laudabimus usque.' 
Dissimulas? facies me, puto, causidicum.  

Dum proavos atavosque refers et nomina magna, 
Dum tibi noster eques sordida condicio est, 
Dum te posse negas nisi lato, Gellia, clavo 
Nubere, nupsisti, Gellia, cistibero. 

Si qua fides veris, praeferri, maxime Caesar, 
Temporibus possunt saecula nulla tuis. 
Quando magis dignos licuit spectare triumphos? 
Quando Palatini plus meruere dei? 
Pulchrior et maior quo sub duce Martia Roma? 
Sub quo libertas principe tanta fuit? 
Est tamen hoc vitium, sed non leve, sit licet unum, 
Quod colit ingratas pauper amicitias. 
Quis largitur opes veteri fidoque sodali, 
Aut quem prosequitur non alienus eques? 
Saturnaliciae ligulam misisse selibrae 
Flammarisve togae scripula tota decem 
Luxuria est, tumidique vocant haec munera reges: 
Qui crepet aureolos, forsitan unus erit. 
Quatenus hi non sunt, esto tu, Caesar, amicus: 
Nulla ducis virtus dulcior esse potest. 
Iam dudum tacito rides, Germanice, naso, 
Utile quod nobis do tibi consilium.  

Quintum pro Decimo, pro Crasso, Regule, Macrum 
Ante salutabat rhetor Apollodotus. 
Nunc utrumque suo resalutat nomine. Quantum 
Cura laborque potest! Scripsit et edidicit. 

Mane domi nisi te volui meruique videre, 
Sint mihi, Paule, tuae longius Esquiliae. 
Sed Tiburtinae sum proximus accola pilae, 
Qua videt anticum rustica Flora Iovem: 
Alta Suburani vincenda est semita clivi 
Et numquam sicco sordida saxa gradu, 
Vixque datur longas mulorum rumpere mandras 
Quaeque trahi multo marmora fune vides. 
Illud adhuc gravius, quod te post mille labores, 
Paule, negat lasso ianitor esse domi. 
Exitus hic operis vani togulaeque madentis: 
Vix tanti Paulum mane videre fuit. 
Semper inhumanos habet officiosus amicos: 
Rex, nisi dormieris, non potes esse meus.  

Herbarum fueras indutus, Basse, colores, 
Iura theatralis dum siluere loci. 
Quae postquam placidi censoris cura renasci 
Iussit et Oceanum certior audit eques, 
Non nisi vel cocco madida vel murice tincta 
Veste nites et te sic dare verba putas. 
Quadringentorum nullae sunt, Basse, lacernae, 
Aut meus ante omnis Cordus haberet equum. 

'Quadringenta tibi non sunt, Chaerestrate: surge, 
Leitus ecce venit: sta, fuge, curre, late.' 
Ecquis, io, revocat discedentemque reducit? 
Ecquis, io, largas pandit amicus opes? 
Quem chartis famaeque damus populisque loquendum? 
Quis Stygios non volt totus adire lacus? 
Hoc, rogo, non melius, quam rubro pulpita nimbo 
Spargere et effuso permaduisse croco?  
Quam non sensuro dare quadringenta caballo, 
Aureus ut Scorpi nasus ubique micet? 
O frustra locuples, o dissimulator amici, 
Haec legis et laudas? Quae tibi fama perit! 

Ingenium studiumque tibi moresque genusque 
Sunt equitis, fateor: cetera plebis habes. 
Bis septena tibi non sint subsellia tanti, 
Ut sedeas viso pallidus Oceano. 

Ut bene loquatur sentiatque Mamercus, 
Efficere nullis, Aule, moribus possis: 
Pietate fratres Curvios licet vincas, 
Quiete Nervas, comitate Rusones, 
Probitate Macros, aequitate Mauricos, 
Oratione Regulos, iocis Paulos: 
Robiginosis cuncta dentibus rodit. 
Hominem malignum forsan esse tu credas: 
Ego esse miserum credo, cui placet nemo. 

Si quando leporem mittis mihi, Gellia, dicis: 
'Formosus septem, Marce, diebus eris.' 
Si non derides, si verum, lux mea, narras, 
Edisti numquam, Gellia, tu leporem. 

Varro, Sophocleo non infitiande coturno, 
Nec minus in Calabra suspiciende lyra,  
Differ opus, nec te facundi scaena Catulli 
Detineat, cultis aut elegia comis; 
Sed lege fumoso non aspernanda Decembri 
Carmina, mittuntur quae tibi mense suo: 
Commodius nisi forte tibi potiusque videtur, 
Saturnalicias perdere, Varro, nuces. 

Aspice, quam placidis insultet turba iuvencis 
Et sua quam facilis pondera taurus amet. 
Cornibus hic pendet summis, vagus ille per armos 
Currit et in toto ventilat arma bove. 
At feritas inmota riget: non esset harena 
Tutior, et poterant fallere plana magis. 
Nec trepidant gestus, sed de discrimine palmae 
Securus puer est, sollicitumque pecus. 

Quadrantem Crispus tabulis, Faustine, supremis 
Non dedit uxori. 'Cui dedit ergo?' Sibi. 

Carpere causidicus fertur mea carmina: qui sit, 
Nescio: si sciero, vae tibi, causidice. 

Hanc tibi, Fronto pater, genetrix Flaccilla, puellam 
Oscula commendo deliciasque meas, 
Parvola ne nigras horrescat Erotion umbras 
Oraque Tartarei prodigiosa canis. 
Inpletura fuit sextae modo frigora brumae, 
Vixisset totidem ni minus illa dies. 
Inter tam veteres ludat lasciva patronos 
Et nomen blaeso garriat ore meum. 
Mollia non rigidus caespes tegat ossa, nec illi, 
Terra, gravis fueris: non fuit illa tibi.  

Laudatus nostro quidam, Faustine, libello 
Dissimulat, quasi nil debeat: inposuit 

Calliodorus habet censum - quis nescit? - equestrem, 
Sexte, sed et fratrem Calliodorus habet. 
'Quadringenta seca' qui dicit σῦκα μερίζει: 
Uno credis equo posse sedere duos? 
Quid cum fratre tibi, quid cum Polluce molesto? 
Non esset Pollux si tibi, Castor eras. 
Unus cum sitis, duo, Calliodore, sedebis? 
Surge: σολοικισμὸν, Calliodore, facis. 
Aut imitare genus Ledae - cum fratre sedere 
Non potes - : alternis, Calliodore, sede. 

Pinxisti Venerem, colis, Artemidore, Minervam: 
Et miraris, opus displicuisse tuum? 

Callidus effracta nummos fur auferet arca, 
Prosternet patrios impia flamma lares: 
Debitor usuram pariter sortemque negabit, 
Non reddet sterilis semina iacta seges: 
Dispensatorem fallax spoliabit amica, 
Mercibus extructas obruet unda rates. 
Extra fortunam est, quidquid donatur amicis: 
Quas dederis, solas semper habebis opes. 

Thais habet nigros, niveos Laecania dentes. 
Quae ratio est? Emptos haec habet, illa suos. 

Dicis formosam, dicis te, Bassa, puellam. 
Istud quae non est dicere, Bassa, solet. 

Basia dum nolo nisi quae luctantia carpsi, 
Et placet ira mihi plus tua, quam facies, 
Ut te saepe rogem, caedo, Diadumene, saepe: 
Consequor hoc, ut me nec timeas nec ames.  

Numquam se cenasse domi Philo iurat, et hoc est: 
Non cenat, quotiens nemo vocavit eum. 

Quid non cogit amor? secuit nolente capillos 
Encolpos domino, non prohibente tamen. 
Permisit flevitque Pudens: sic cessit habenis 
Audaci questus de Phaethonte pater: 
Talis raptus Hylas, talis deprensus Achilles 
Deposuit gaudens, matre dolente, comas. 
Sed tu ne propera - brevibus ne crede capillis -  
Tardaque pro tanto munere, barba, veni. 

Ceno domi quotiens, nisi te, Charopine, vocavi, 
Protinus ingentes sunt inimicitiae, 
Meque potes stricto medium transfigere ferro, 
Si nostrum sine te scis caluisse focum. 
Nec semel ergo mihi furtum fecisse licebit? 
Inprobius nihil est hac, Charopine, gula. 
Desine iam nostram, precor, observare culinam, 
Atque aliquando meus det tibi verba cocus.  

Quae mihi praestiteris memini semperque tenebo. 
Cur igitur taceo, Postume? Tu loqueris. 
Incipio quotiens alicui tua dona referre, 
Protinus exclamat 'Dixerat ipse mihi.' 
Non belle quaedam faciunt duo: sufficit unus 
Huic operi: si vis, ut loquar, ipse tace. 
Crede mihi, quamvis ingentia, Postume, dona 
Auctoris pereunt garrulitate sui. 

Colchida quid scribis, quid scribis, amice, Thyesten? 
Quo tibi vel Nioben, Basse, vel Andromachen? 
Materia est, mihi crede, tuis aptissima chartis 
Deucalion vel, si non placet hic, Phaethon. 

Dic mihi, quem portas, volucrum regina? 'Tonantem.' 
Nulla manu quare fulmina gestat? 'Amat.' 
Quo calet igne deus? 'Pueri.' Cur mitis aperto 
Respicis ore Iovem? 'De Ganymede loquor.' 

Cum voco te dominum, noli tibi, Cinna, placere: 
Saepe etiam servum sic resaluto tuum. 

Cras te victurum, cras dicis, Postume, semper. 
Dic mihi, cras istud, Postume, quando venit? 
Quam longe cras istud, ubi est? aut unde petendum? 
Numquid apud Parthos Armeniosque latet? 
Iam cras istud habet Priami vel Nestoris annos. 
Cras istud quanti, dic mihi, possit emi? 
Cras vives? hodie iam vivere, Postume, serum est: 
Ille sapit, quisquis, Postume, vixit heri. 

Quod non argentum, quod non tibi mittimus aurum, 
Hoc facimus causa, Stella diserte, tua. 
Quisquis magna dedit, voluit sibi magna remitti; 
Fictilibus nostris exoneratus eris. 

Crispulus iste quis est, uxori semper adhaeret 
Qui, Mariane, tuae? crispulus iste quis est? 
Nescio quid dominae teneram qui garrit in aurem 
Et sellam cubito dexteriore premit? 
Per cuius digitos currit levis anulus omnes, 
Crura gerit nullo qui violata pilo? 
Nil mihi respondes? 'Uxoris res agit' inquis 
'Iste meae.' Sane certus et asper homo est, 
Procuratorem voltu qui praeferat ipso: 
Acrior hoc Chius non erit Aufidius. 
O quam dignus eras alapis, Mariane, Latini: 
Te successurum credo ego Panniculo. 
Res uxoris agit? res ullas crispulus iste? 
Res non uxoris, res agit iste tuas. 

Iure tuo nostris maneas licet, hospes, in hortis, 
Si potes in nudo ponere membra solo, 
Aut si portatur tecum tibi magna supellex: 
Nam mea iam digitum sustulit hospitibus. 
Nulla tegit fractos - nec inanis - culcita lectos, 
Putris et abrupta fascia reste iacet. 
Sit tamen hospitium nobis commune duobus: 
Emi hortos; plus est: instrue tu; minus est. 

'Quid sentis' inquis 'de nostris, Marce, libellis?' 
Sic me sollicitus, Pontice, saepe rogas. 
Admiror, stupeo: nihil est perfectius illis, 
Ipse tuo cedet Regulus ingenio. 
'Hoc sentis?' inquis 'faciat tibi sic bene Caesar, 
Sic Capitolinus Iuppiter.' Immo tibi.  

Sextantes, Calliste, duos infunde Falerni, 
Tu super aestivas, Alcime, solve nives, 
Pinguescat nimio madidus mihi crinis amomo 
Lassenturque rosis tempora sutilibus. 
Tam vicina iubent nos vivere Mausolea, 
Cum doceant, ipsos posse perire deos. 

Astra polumque dedit, quamvis obstante noverca, 
Alcidae Nemees terror et Arcas aper 
Et castigatum Libycae ceroma palaestrae 
Et gravis in Siculo pulvere fusus Eryx, 
Silvarumque tremor, tacita qui fraude solebat 
Ducere non rectas Cacus in antra boves. 
Ista tuae, Caesar, quota pars spectatur harenae? 
Dat maiora novus proelia mane dies. 
Quot graviora cadunt Nemeaeo pondera monstro! 
Quot tua Maenalios conlocat hasta sues! 
Reddatur si pugna triplex pastoris Hiberi, 
Est tibi qui possit vincere Geryonen. 
Saepe licet Graiae numeretur belua Lernae, 
Inproba Niliacis quid facit Hydra feris? 
Pro meritis caelum tantis, Auguste, dederunt 
Alcidae cito di, sed tibi sero dabunt. 

Saepe salutatus numquam prior ipse salutas: 
Sic eris 'Aeternum', Pontiliane, 'vale'. 

Hibernos peterent solito cum more recessus 
Atthides, in nidis una remansit avis. 
Deprendere nefas ad tempora verna reversae, 
Et profugam volucres diripuere suae. 
Sero dedit poenas: discerpi noxia mater 
Debuerat, sed tunc, cum laceravit Ityn.  

Arctoa de gente comam tibi, Lesbia, misi, 
Ut scires, quanto sit tua flava magis. 

Antoni Phario nil obiecture Pothino 
Et levius tabula quam Cicerone nocens: 
Quid gladium demens Romana stringis in ora? 
Hoc admisisset nec Catilina nefas. 
Impius infando miles corrumpitur auro, 
Et tantis opibus vox tacet una tibi. 
Quid prosunt sacrae pretiosa silentia linguae? 
Incipient omnes pro Cicerone loqui. 

Umida qua gelidas summittit Trebula valles 
Et viridis cancri mensibus alget ager, 
Rura Cleonaeo numquam temerata leone 
Et domus Aeolio semper amica Noto, 
Te, Faustine, vocant: longas his exige messes 
Collibus; hibernum iam tibi Tibur erit. 

Qui potuit Bacchi matrem dixisse tonantem, 
Ille potest Semelen dicere, Rufe, patrem. 

Pompeios iuvenes Asia atque Europa, sed ipsum 
Terra tegit Libyes, si tamen ulla tegit. 
Quid mirum toto si spargitur orbe? Iacere 
Uno non poterat tanta ruina loco. 

Quae legis causa nupsit tibi Laelia, Quinte, 
Uxorem potes hanc dicere legitimam. 

Profecit poto Mithridates saepe veneno, 
Toxica ne possent saeva nocere sibi. 
Tu quoque cavisti cenando tam male semper, 
Ne posses umquam, Cinna, perire fame. 

Narratur belle quidam dixisse, Marulle, 
Qui te ferre oleum dixit in auricula. 

Undecies una surrexti, Zoile, cena, 
Et mutata tibi est synthesis undecies, 
Sudor inhaereret madida ne veste retentus 
Et laxam tenuis laederet aura cutem. 
Quare ego non sudo, qui tecum, Zoile, ceno? 
Frigus enim magnum synthesis una facit. 

Semper pauper eris, si pauper es, Aemiliane. 
Dantur opes nullis nunc nisi divitibus. 

Quid promittebas mihi milia, Gaure, ducenta, 
Si dare non poteras milia, Gaure, decem? 
An potes et non vis? Rogo, non est turpius istud? 
I, tibi dispereas, Gaure: pusillus homo es. 

Insequeris, fugio; fugis, insequor; haec mihi mens est: 
Velle tuum nolo, Dindyme, nolle volo. 

