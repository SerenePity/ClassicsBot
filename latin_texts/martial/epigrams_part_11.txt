Triste supercilium durique severa Catonis 
Frons et aratoris filia Fabricii 
Et personati fastus et regula morum 
Quidquid et in tenebris non sumus, ite foras. 
Clamant ecce mei 'Io Saturnalia' versus: 
Et licet et sub te praeside, Nerva, libet. 
Lectores tetrici salebrosum ediscite Santram: 
Nil mihi vobiscum est: iste liber meus est.  

Non urbana mea tantum Pipleide gaudent 
Otia, nec vacuis auribus ista damus, 
Sed meus in Geticis ad Martia signa pruinis 
A rigido teritur centurione liber, 
Dicitur et nostros cantare Britannia versus. 
Quid prodest? Nescit sacculus ista meus. 
At quam victuras poteramus pangere chartas 
Quantaque Pieria proelia flare tuba, 
Cum pia reddiderint Augustum numina terris, 
Et Maecenatem si tibi, Roma, darent! 

Sacra laresque Phrygum, quos Troiae maluit heres 
Quam rapere arsuras Laomedontis opes, 
Scriptus et aeterno nunc primum Iuppiter auro 
Et soror et summi filia tota patris, 
Et qui purpureis iam tertia nomina fastis, 
Iane, refers Nervae; vos precor ore pio: 
Hunc omnes servate ducem, servate senatum; 
Moribus hic vivat principis, ille suis. 

Tanta tibi est recti reverentia, Caesar, et aequi, 
Quanta Numae fuerat: sed Numa pauper erat. 
Ardua res haec est, opibus non tradere mores 
Et, cum tot Croesos viceris, esse Numam. 
Si redeant veteres, ingentia nomina, patres, 
Elysium liceat si vacuare nemus: 
Te colet invictus pro libertate Camillus, 
Aurum Fabricius, te tribuente, volet; 
Te duce gaudebit Brutus, tibi Sulla cruentus 
Imperium tradet, cum positurus erit; 
Et te privato cum Caesare Magnus amabit, 
Donabit totas et tibi Crassus opes. 
Ipse quoque infernis revocatus Ditis ab umbris 
Si Cato reddatur, Caesarianus erit.  

Iam certe stupido non dices, Paula, marito, 
Ad moechum quotiens longius ire voles, 
'Caesar in Albanum iussit me mane venire, 
Caesar Circeios.' Iam stropha talis abi=t. 
Penelopae licet esse tibi sub principe Nerva: 
Sed prohibet scabies ingeniumque vetus. 
Infelix, quid ages? aegram simulabis amicam? 
Haerebit dominae vir comes ipse suae, 
Ibit et ad fratrem tecum matremque patremque. 
Quas igitur fraudes ingeniosa paras? 
Diceret hystericam se forsitan altera moecha 
In Sinuessano velle sedere lacu. 
Quanto tu melius, quotiens placet ire fututum, 
Quae verum mavis dicere, Paula, viro! 

Lassa quod hesterni spirant opobalsama dracti, 
Ultima quod curvo quae cadit aura croco;  
Poma quod hiberna maturescentia capsa, 
Arbore quod verna luxuriosus ager; 
De Palatinis dominae quod Serica prelis, 
Sucina virginea quod regelata manu; 
Amphora quod nigri, sed longe, fracta Falerni, 
Quod qui Sicanias detinet hortus apes; 
Quod Cosmi redolent alabastra focique deorum, 
Quod modo divitibus lapsa corona comis: 
Singula quid dicam? non sunt satis; omnia misce: 
Hoc fragrant pueri basia mane mei. 
Scire cupis nomen? si propter basia, dicam. 
Iurasti: nimium scire, Sabine, cupis. 

Clarus fronde Iovis, Romani fama coturni, 
Spirat Apellea redditus arte Memor. 

Contulit ad saturas ingentia pectora Turnus. 
Cur non ad Memoris carmina? Frater erat. 

Tolle, puer, calices tepidique toreumata Nili 
Et mihi secura pocula trade manu 
Trita patrum labris et tonso pura ministro; 
Anticus mensis restituatur honor. 
Te potare decet gemma, qui Mentora frangis 
In scaphium moechae, Sardanapalle, tuae. 

Ius tibi natorum vel septem, Zoile, detur, 
Dum matrem nemo det tibi, nemo patrem. 

Heredes, nolite brevem sepelire colonum: 
Nam terra est illi quantulacumque gravis. 

Qui gravis es nimium, potes hinc iam, lector, abire 
Quo libet: urbanae scripsimus ista togae; 
Iam mea Lampsacio lascivit pagina versu 
Et Tartesiaca concrepat aera manu. 
O quotiens rigida pulsabis pallia vena, 
Sis gravior Curio Fabricioque licet! 
Tu quoque nequitias nostri lususque libelli 
Uda, puella, leges, sis Patavina licet. 
Erubuit posuitque meum Lucretia librum, 
Sed coram Bruto; Brute, recede: leget. 

Non omnis nostri nocturna est pagina libri: 
Invenies et quod mane, Sabine, legas.  

Quaeris, cur nolim te ducere, Galla? Diserta es. 
Saepe soloecismum mentula nostra facit. 

Caesaris Augusti lascivos, livide, versus 
Sex lege, qui tristis verba latina legis: 
'Quod futuit Glaphyran Antonius, hanc mihi poenam 
Fulvia constituit, se quoque uti futuam.  
Fulviam ego ut futuam? quid si me Manius oret 
Pedicem, faciam? non puto, si sapiam. 
"Aut futue, aut pugnemus" ait. Quid, quod mihi vita 
Carior est ipsa mentula? Signa canant!' 
Absolvis lepidos nimirum, Auguste, libellos, 
Qui scis Romana simplicitate loqui. 

Lydia tam laxa est, equitis quam culus aheni, 
Quam celer arguto qui sonat aere trochus, 
Quam rota transmisso totiens inpacta petauro, 
Quam vetus a crassa calceus udus aqua, 
Quam quae rara vagos expectant retia turdos, 
Quam Pompeiano vela negata noto, 
Quam quae de pthisico lapsa est armilla cinaedo, 
Culcita Leuconico quam viduata suo, 
Quam veteres bracae Brittonis pauperis, et quam 
Turpe Ravennatis guttur onocrotali. 
Hanc in piscina dicor futuisse marina. 
Nescio; piscinam me futuisse puto. 

Mollia quod nivei duro teris ore Galaesi 
Basia, quod nudo cum Ganymede iaces, 
(Quis negat?) hoc nimium est. Sed sit satis; inguina saltem 
Parce fututrici sollicitare manu. 
Levibus in pueris plus haec, quam mentula, peccat, 
Et faciunt digiti praecipitantque virum: 
Inde tragus celeresque pili mirandaque matri 
Barba, nec in clara balnea luce placent. 
Divisit natura marem: pars una puellis, 
Una viris genita est. Utere parte tua. 

Nubere Sila mihi nulla non lege parata est; 
Sed Silam nulla ducere lege volo.  
Cum tamen instaret, 'deciens mihi dotis in auro 
Sponsa dabis' dixi; 'quid minus esse potest? 
Nec futuam quamvis prima te nocte maritus, 
Communis tecum nec mihi lectus erit; 
Complectarque meam, nec tu prohibebis, amicam, 
Ancillam mittes et mihi iussa tuam. 
Te spectante dabit nobis lasciva minister 
Basia, sive meus sive erit ille tuus. 
Ad cenam venies, sed sic divisa recumbes, 
Ut non tangantur pallia nostra tuis. 
Oscula rara dabis nobis et non dabis ultro, 
Nec quasi nupta dabis, sed quasi mater anus. 
Si potes ista pati, si nil perferre recusas, 
Invenies qui te ducere, Sila, velit.' 

Illa salax nimium nec paucis nota puellis 
Stare Lino desi=t mentula. Lingua, cave. 

O mihi grata quies, o blanda, Telesphore, cura, 
Qualis in amplexu non fuit ante meo:  
Basia da nobis vetulo, puer, uda Falerno, 
Pocula da labris facta minora tuis. 
Addideris super haec Veneris si gaudia vera, 
Esse negem melius cum Ganymede Iovi. 

Ferreus es, si stare potest tibi mentula, Flacce, 
Cum te sex cyathos orat amica gari, 
Vel duo frusta rogat cybii tenuemve lacertum, 
Nec dignam toto se botryone putat; 
Cui portat gaudens ancilla paropside rubra 
Hallecem, sed quam protinus illa voret; 
Aut cum perfricuit frontem posuitque pudorem, 
Sucida palliolo vellera quinque petit. 
At mea me libram foliati poscat amica, 
Aut virides gemmas sardonychasve pares, 
Nec nisi prima velit de Tusco Serica vico, 
Aut centum aureolos sic velut aera roget. 
Nunc tu velle putas haec me donare puellae? 
Nolo, sed his ut sit digna puella volo. 

Invasit medici Nasica phreneticus Eucti 
Et percidit Hylan. Hic, puto, sanus erat. 

Languida cum vetula tractare virilia dextra 
Coepisti, iugulor pollice, Phylli, tuo: 
Nam cum me murem, cum me tua lumina dicis, 
Horis me refici vix puto posse decem. 
Blanditias nescis: 'dabo' dic 'tibi milia centum 
Et dabo Setini iugera culta soli; 
Accipe vina, domum, pueros, chrysendeta, mensas.' 
Nil opus est digitis: sic mihi, Phylli, frica. 

Os male causidicis et dicis olere poetis. 
Sed fellatori, Zoile, peius olet.  

Nec toga nec focus est nec tritus cimice lectus 
Nec tibi de bibula sarta palude teges, 
Nec puer aut senior, nulla est ancilla nec infans, 
Nec sera nec clavis nec canis atque calix. 
Tu tamen adfectas, Nestor, dici atque videri 
Pauper, et in populo quaeris habere locum. 
Mentiris vanoque tibi blandiris honore. 
Non est paupertas, Nestor, habere nihil. 

Saepius ad palmam prasinus post fata Neronis 
Pervenit et victor praemia plura refert. 
I nunc, livor edax, dic te cessisse Neroni: 
Vicit nimirum non Nero, sed prasinus  

Aedes emit Aper, sed quas nec noctua vellet 
Esse suas: adeo nigra vetusque casa est. 
Vicinos illi nitidus Maro possidet hortos. 
Cenabit belle, non habitabit Aper. 

Gaius hanc lucem gemma mihi Iulius alba 
Signat, io, votis redditus, ecce, meis: 
Desperasse iuvat veluti iam rupta sororum 
Fila; minus gaudent qui timuere nihil. 
Hypne, quid expectas, piger? inmortale Falernum 
Funde, senem poscunt talia vota cadum: 
Quincunces et sex cyathos besemque bibamus, 
Gaius ut fiat Iulius et Proculus. 

Zoile, quid tota gemmam praecingere libra 
Te iuvat et miserum perdere sardonycha? 
Anulus iste tuis fuerat modo cruribus aptus: 
Non eadem digitis pondera conveniunt. 

Mulio viginti veni=t modo milibus, Aule. 
Miraris pretium tam grave? surdus erat. 

Cunarum fueras motor, Charideme, mearum 
Et pueri custos adsiduusque comes. 
Iam mihi nigrescunt tonsa sudaria barba 
Et queritur labris puncta puella meis; 
Sed tibi non crevi: te noster vilicus horret, 
Te dispensator, te domus ipsa pavet.  
Ludere nec nobis, nec tu permittis amare; 
Nil mihi vis et vis cuncta licere tibi. 
Corripis, observas, quereris, suspiria ducis, 
Et vix a ferulis temperat ira tua. 
Si Tyrios sumpsi cultus unxive capillos, 
Exclamas 'Numquam fecerat ista pater'; 
Et numeras nostros adstricta fronte trientes, 
Tamquam de cella sit cadus ille tua. 
Desine; non possum libertum ferre Catonem. 
Esse virum iam me dicet amica tibi. 

Indulget pecori nimium dum pastor Amyntas 
Et gaudet fama luxuriaque gregis, 
Cedentes oneri ramos silvamque fluentem 
Vicit, concussas ipse secutus opes. 
Triste nemus dirae vetuit superesse rapinae 
Damnavitque rogis noxia ligna pater. 
Pingues, Lygde, sues habeat vicinus Iollas: 
Te satis est nobis adnumerare pecus. 

Vivida cum poscas epigrammata, mortua ponis 
Lemmata. Quid fieri, Caeciliane, potest? 
Mella iubes Hyblaea tibi vel Hymettia nasci, 
Et thyma Cecropiae Corsica ponis api! 

Deprensum in puero tetricis me vocibus, uxor, 
Corripis et culum te quoque habere refers.  
Dixit idem quotiens lascivo Iuno Tonanti! 
Ille tamen grandi cum Ganymede iacet. 
Incurvabat Hylan posito Tirynthius arcu: 
Tu Megaran credis non habuisse natis? 
Torquebat Phoebum Daphne fugitiva: sed illas 
Oebalius flammas iussit abire puer. 
Briseis multum quamvis aversa iaceret, 
Aeacidae propior levis amicus erat. 
Parce tuis igitur dare mascula nomina rebus, 
Teque puta cunnos, uxor, habere duos. 

Orbus es et locuples et Bruto consule natus: 
Esse tibi veras credis amicitias? 
Sunt verae, sed quas iuvenis, quas pauper habebas. 
Qui novus est, mortem diligit ille tuam. 

Intrasti quotiens inscriptae limina cellae, 
Seu puer arrisit sive puella tibi, 
Contentus non es foribus veloque seraque, 
Secretumque iubes grandius esse tibi: 
Oblinitur minimae si qua est suspicio rimae 
Punctaque lasciva quae terebrantur acu. 
Nemo est tam teneri tam sollicitique pudoris, 
Qui vel pedicat, Canthare, vel futuit. 

Iam nisi per somnum non arrigis et tibi, Mevi, 
Incipit in medios meiere verpa pedes, 
Truditur et digitis pannucea mentula lassis 
Nec levat extinctum sollicitata caput. 
Quid miseros frustra cunnos culosque lacessis? 
Summa petas: illic mentula vivit anus. 

Omnia femineis quare dilecta catervis 
Balnea devitat Lattara? Ne futuat.  
Cur nec Pompeia lentus spatiatur in umbra, 
Nec petit Inachidos limina? Ne futuat. 
Cur Lacedaemonio luteum ceromate corpus 
Perfundit gelida Virgine? Ne futuat. 
Cum sic feminei generis contagia vitet, 
Cur lingit cunnum Lattara? Ne futuat. 

Silius haec magni celebrat monimenta Maronis, 
Iugera facundi qui Ciceronis habet. 
Heredem dominumque sui tumulive larisve 
Non alium mallet nec Maro nec Cicero. 

Nulla est hora tibi qua non me, Phylli, furentem 
Despolies: tanta calliditate rapis. 
Nunc plorat speculo fallax ancilla relicto, 
Gemma vel a digito vel cadit aure lapis; 
Nunc furtiva lucri fieri bombycina possunt, 
Profertur Cosmi nunc mihi siccus onyx; 
Amphora nunc petitur nigri cariosa Falerni, 
Expiet ut somnos garrula saga tuos; 
Nunc ut emam grandemve lupum mullumve bilibrem, 
Indixit cenam dives amica tibi. 
Sit pudor et tandem veri respectus et aequi: 
Nil tibi, Phylli, nego; nil mihi, Phylli, nega. 

Iam prope desertos cineres et sancta Maronis 
Nomina qui coleret, pauper et unus erat. 
Silius optatae succurrere censuit umbrae, 
Silius et vatem, non minor ipse, colit. 

Cenabis belle, Iuli Cerialis, apud me; 
Condicio est melior si tibi nulla, veni. 
Octavam poteris servare; lavabimur una: 
Scis, quam sint Stephani balnea iuncta mihi. 
Prima tibi dabitur ventri lactuca movendo 
Utilis, et porris fila resecta suis, 
Mox vetus et tenui maior cordyla lacerto, 
Sed quam cum rutae frondibus ova tegant; 
Altera non deerunt tenui versata favilla, 
Et Velabrensi massa coacta foco, 
Et quae Picenum senserunt frigus olivae. 
Haec satis in gustu. Cetera nosse cupis? 
Mentiar, ut venias: pisces, conchylia, sumen 
Et chortis saturas atque paludis aves, 
Quae nec Stella solet rara nisi ponere cena. 
Plus ego polliceor: nil recitabo tibi, 
Ipse tuos nobis relegas licet usque Gigantas, 
Rura vel aeterno proxima Vergilio. 

Claudia caeruleis cum sit Rufina Britannis 
Edita, quam Latiae pectora gentis habet! 
Quale decus formae! Romanam credere matres 
Italides possunt, Atthides esse suam. 
Di bene, quod sancto peperit fecunda marito, 
Quod sperat generos quodque puella nurus. 
Sic placeat superis, ut coniuge gaudeat uno 
Et semper natis gaudeat illa tribus. 

Unguenta et casias et olentem funera murram 
Turaque de medio semicremata rogo 
Et quae de Stygio rapuisti cinnama lecto, 
Inprobe, de turpi, Zoile, redde sinu. 
A pedibus didicere manus peccare protervae. 
Non miror furem, qui fugitivus eras.  

Hortatur fieri quod te Lupus, Urbice, patrem, 
Ne credas; nihil est, quod minus ille velit. 
Ars est captandi quod nolis velle videri; 
Ne facias optat, quod rogat ut facias. 
Dicat praegnantem tua se Cosconia tantum: 
Pallidior fiet iam pariente Lupus. 
At tu consilio videaris ut usus amici, 
Sic morere, ut factum te putet esse patrem. 

Quod nimium mortem, Chaeremon Stoice, laudas, 
Vis animum mirer suspiciamque tuum? 
Hanc tibi virtutem fracta facit urceus ansa, 
Et tristis nullo qui tepet igne focus, 
Et teges et cimex et nudi sponda grabati, 
Et brevis atque eadem nocte dieque toga. 
O quam magnus homo es, qui faece rubentis aceti 
Et stipula et nigro pane carere potes! 
Leuconicis agedum tumeat tibi culcita lanis 
Constringatque tuos purpura pexa toros, 
Dormiat et tecum, modo qui dum Caecuba miscet 
Convivas roseo torserat ore puer: 
O quam tu cupies ter vivere Nestoris annos 
Et nihil ex ulla perdere luce voles! 
Rebus in angustis facile est contemnere vitam: 
Fortiter ille facit, qui miser esse potest. 

Miraris, docto quod carmina mitto Severo, 
Ad cenam cum te, docte Severe, vocem? 
Iuppiter ambrosia satur est et nectare vivit; 
Nos tamen exta Iovi cruda merumque damus. 
Omnia cum tibi sint dono concessa deorum, 
Si quod habes non vis, ergo quid accipies? 

Sit Phlogis an Chione Veneri magis apta, requiris? 
Pulchrior est Chione; sed Phlogis ulcus habet, 
Ulcus habet Priami quod tendere possit alutam 
Quodque senem Pelian non sinat esse senem, 
Ulcus habet quod habere suam vult quisque puellam, 
Quod sanare Criton, non quod Hygia potest: 
At Chione non sentit opus nec vocibus ullis 
Adiuvat, absentem marmoreamve putes. 
Exorare, dei, si vos tam magna liceret 
Et bona velletis tam pretiosa dare, 
Hoc quod habet Chione corpus faceretis haberet 
Ut Phlogis, et Chione quod Phlogis ulcus habet. 

Lesbia se iurat gratis numquam esse fututam. 
Verum est. Cum futui vult, numerare solet. 

Nescio tam multis quid scribas, Fauste, puellis: 
Hoc scio, quod scribit nulla puella tibi. 

Sescenti cenant a te, Iustine, vocati 
Lucis ad officium quae tibi prima fuit. 
Inter quos, memini, non ultimus esse solebam; 
Nec locus hic nobis invidiosus erat. 
Postera sed festae reddis sollemnia mensae: 
Sescentis hodie, cras mihi natus eris. 

Nil mihi das vivus; dicis post fata daturum. 
Si non es stultus, scis, Maro, quid cupiam. 

Parva rogas magnos; sed non dant haec quoque magni. 
Ut pudeat levius te, Matho, magna roga. 

Amphitheatrales inter nutrita magistros 
Venatrix, silvis aspera, blanda domi, 
Lydia dicebar, domino fidissima Dextro, 
Qui non Erigones mallet habere canem, 
Nec qui Dictaea Cephalum de gente secutus 
Luciferae pariter venit ad astra deae. 
Non me longa dies nec inutilis abstulit aetas, 
Qualia Dulichio fata fuere cani: 
Fulmineo spumantis apri sum dente perempta, 
Quantus erat, Calydon, aut, Erymanthe, tuus. 
Nec queror infernas quamvis cito rapta sub umbras: 
Non potui fato nobiliore mori. 

Vendere, Tucca, potes centenis milibus emptos? 
Plorantis dominos vendere, Tucca, potes? 
Nec te blanditiae, nec verba rudesve querellae, 
Nec te dente tuo saucia colla movent? 
A facinus! tunica patet inguen utrimque levata, 
Inspiciturque tua mentula facta manu. 
Si te delectat numerata pecunia, vende 
Argentum, mensas, murrina, rura, domum; 
Vende senes servos, ignoscent, vende paternos: 
Ne pueros vendas, omnia vende, miser. 
Luxuria est emere hos - quis enim dubitatve negatve? - , 
Sed multo maior vendere luxuria est. 

Hystericam vetulo se dixerat esse marito 
Et queritur futui Leda necesse sibi;  
Sed flens atque gemens tanti negat esse salutem 
Seque refert potius proposuisse mori. 
Vir rogat, ut vivat virides nec deserat annos, 
Et fieri, quod iam non facit ipse, sinit. 
Protinus accedunt medici medicaeque recedunt, 
Tollunturque pedes. O medicina gravis! 

Venturum iuras semper mihi, Lygde, roganti 
Constituisque horam constituisque locum. 
Cum frustra iacui longa prurigine tentus, 
Succurrit pro te saepe sinistra mihi. 
Quid precer, o fallax, meritis et moribus istis? 
Umbellam luscae, Lygde, feras dominae. 

Curandum penem commisit Baccara Raetus 
Rivali medico. Baccara Gallus erit. 

Solvere, Paete, decem tibi me sestertia cogis, 
Perdiderit quoniam Bucco ducenta tibi. 
Ne noceant, oro, mihi non mea crimina: tu qui 
Bis centena potes perdere, perde decem.  

Utere femineis conplexibus, utere, Victor, 
Ignotumque sibi mentula discat opus. 
Flammea texuntur sponsae, iam virgo paratur, 
Tondebit pueros iam nova nupta tuos. 
Pedicare semel cupido dabit illa marito, 
Dum metuit teli vulnera prima novi: 
Saepius hoc fieri nutrix materque vetabunt 
Et dicent 'Uxor, non puer, ista tibi est.' 
Heu quantos aestus, quantos patiere labores, 
Si fuerit cunnus res peregrina tibi! 
Ergo Suburanae tironem trade magistrae. 
Illa virum faciet; non bene virgo docet. 

Ad primum decuma lapidem quod venimus hora, 
Arguimur lentae crimine pigritiae. 
Non est ista viae, non est mea, sed tua culpa est, 
Misisti mulas qui mihi, Paete, tuas. 

Cum sene communem vexat spado Dindymus Aeglen, 
Et iacet in medio sicca puella toro.  
Viribus hic, operi non est hic utilis annis: 
Ergo sine effectu prurit utrique labor. 
Supplex illa rogat pro se miserisque duobus, 
Hunc iuvenem facias, hunc, Cytherea, virum. 

A Sinuessanis conviva Philostratus undis 
Conductum repetens nocte iubente larem 
Paene imitatus obi=t saevis Elpenora fatis, 
Praeceps per longos dum ruit usque gradus. 
Non esset, Nymphae, tam magna pericula passus, 
Si potius vestras ille bibisset aquas. 

Nemo habitat gratis nisi dives et orbus apud te. 
Nemo domum pluris, Sosibiane, locat. 

Qui nondum Stygias descendere quaerit ad umbras, 
Tonsorem fugiat, si sapit, Antiochum. 
Alba minus saevis lacerantur bracchia cultris, 
Cum furit ad Phrygios enthea turba modos; 
Mitior inplicitas Alcon secat enterocelas 
Fractaque fabrili dedolat ossa manu. 
Tondeat hic inopes Cynicos et Stoica menta 
Collaque pulverea nudet equina iuba. 
Hic miserum Scythica sub rupe Promethea radat, 
Carnificem duro pectore poscet avem; 
Ad matrem fugiet Pentheus, ad Maenadas Orpheus, 
Antiochi tantum barbara tela sonent. 
Haec quaecumque meo numeratis stigmata mento, 
In vetuli pyctae qualia fronte sedent, 
Non iracundis fecit gravis unguibus uxor: 
Antiochi ferrum est et scelerata manus. 
Unus de cunctis animalibus hircus habet cor: 
Barbatus vivit, ne ferat Antiochum.  

Sidere percussa est subito tibi, Zoile, lingua, 
Dum lingis. Certe, Zoile, nunc futues. 

Leniat ut fauces medicus, quas aspera vexat 
Adsidue tussis, Parthenopaee, tibi, 
Mella dari nucleosque iubet dulcesque placentas 
Et quidquid pueros non sinit esse truces. 
At tu non cessas totis tussire diebus. 
Non est haec tussis, Parthenopaee, gula est. 

Dives eras quondam: sed tunc pedico fuisti, 
Et tibi nulla diu femina nota fuit. 
Nunc sectaris anus. O quantum cogit egestas! 
Illa fututorem te, Charideme, facit. 

Intactas quare mittis mihi, Polla, coronas? 
A te vexatas malo tenere rosas. 

Carmina nulla probas molli quae limite currunt, 
Sed quae per salebras altaque saxa cadunt, 
Et tibi Maeonio res carmine maior habetur 
'Lucili columella hic situ Metrophanes;' 
Attonitusque legis 'terrai frugiferai,' 
Accius et quidquid Pacuviusque vomunt. 
Vis imiter veteres, Chrestille, tuosque poetas? 
Dispeream, ni scis, mentula quid sapiat.  

Aeolidos Canace iacet hoc tumulata sepulchro, 
Ultima cui parvae septima venit hiems. 
A scelus, a facinus! properas qui flere, viator, 
Non licet hic vitae de brevitate queri: 
Tristius est leto leti genus: horrida vultus 
Abstulit et tenero sedit in ore lues, 
Ipsaque crudeles ederunt oscula morbi, 
Nec data sunt nigris tota labella rogis. 
Si tam praecipiti fuerant ventura volatu, 
Debuerant alia fata venire via. 
Sed mors vocis iter properavit cludere blandae, 
Ne posset duras flectere lingua deas. 

Mentitur qui te vitiosum, Zoile, dicit. 
Non vitiosus homo es, Zoile, sed vitium. 

Pierios vatis Theodori flamma penates 
Abstulit. Hoc Musis et tibi, Phoebe, placet? 
O scelus, o magnum facinus crimenque deorum, 
Non arsit pariter quod domus et dominus! 

Quod nimium lives nostris et ubique libellis 
Detrahis, ignosco: verpe poeta, sapis. 
Hoc quoque non curo, quod cum mea carmina carpas, 
Conpilas: et sic, verpe poeta, sapis. 
Illud me cruciat, Solymis quod natus in ipsis 
Pedicas puerum, verpe poeta, meum. 
Ecce negas iurasque mihi per templa Tonantis. 
Non credo: iura, verpe, per Anchialum. 

Incideris quotiens in basia fellatorum, 
In solium puta te mergere, Flacce, caput.  

Marcia, non Rhenus, salit hic, Germane: quid obstas 
Et puerum prohibes divitis imbre lacus? 
Barbare, non debet, submoto cive, ministro 
Captivam victrix unda levare sitim. 

Una nocte quater possum: sed quattuor annis 
Si possum, peream, te Telesilla semel. 

De cathedra quotiens surgis - iam saepe notavi -  
Pedicant miserae, Lesbia, te tunicae.  
Quas cum conata es dextra, conata sinistra 
Vellere, cum lacrimis eximis et gemitu: 
Sic constringuntur gemina Symplegade culi 
Et nimias intrant cyaneasque natis. 
Emendare cupis vitium deforme? docebo: 
Lesbia, nec surgas censeo, nec sedeas. 

Thaida tam tenuem potuisti, Flacce, videre? 
Tu, puto, quod non est, Flacce, videre potes. 

Non est mentitus, qui te mihi dixit habere 
Formosam carnem, Lydia, non faciem. 
Est ita, si taceas et si tam muta recumbas, 
Quam silet in cera vultus et in tabula. 
Sed quotiens loqueris, carnem quoque, Lydia, perdis, 
Et sua plus nulli, quam tibi, lingua nocet. 
Audiat aedilis ne te videatque caveto: 
Portentum est, quotiens coepit imago loqui. 

Tanta tibi est animi probitas orisque, Safroni, 
Ut mirer fieri te potuisse patrem. 

Uxor, vade foras, aut moribus utere nostris: 
Non sum ego nec Curius nec Numa nec Tatius. 
Me iucunda iuvant tractae per pocula noctes: 
Tu properas pota surgere tristis aqua. 
Tu tenebris gaudes: me ludere teste lucerna 
Et iuvat admissa rumpere luce latus.  
Fascia te tunicaeque obscuraque pallia celant: 
At mihi nulla satis nuda puella iacet. 
Basia me capiunt blandas imitata columbas: 
Tu mihi das, aviae qualia mane soles. 
Nec motu dignaris opus nec voce iuvare 
Nec digitis, tamquam tura merumque pares: 
Masturbabantur Phrygii post ostia servi, 
Hectoreo quotiens sederat uxor equo, 
Et quamvis Ithaco stertente pudica solebat 
Illic Penelope semper habere manum. 
Pedicare negas: dabat hoc Cornelia Graccho, 
Iulia Pompeio, Porcia, Brute, tibi; 
Dulcia Dardanio nondum miscente ministro 
Pocula Iuno fuit pro Ganymede Iovi. 
Si te delectat gravitas, Lucretia toto 
Sis licet usque die: Laida nocte volo. 

Mittebas libram, quadrantem, Garrice, mittis. 
Saltem semissem, Garrice, solve mihi. 

Explicitum nobis usque ad sua cornua librum 
Et quasi perlectum, Septiciane, refers. 
Omnia legisti. Credo, scio, gaudeo, verum est. 
Perlegi libros sic ego quinque tuos. 

Quamvis tam longo possis satur esse libello, 
Lector, adhuc a me disticha pauca petis. 
Sed Lupus usuram puerique diaria poscunt. 
Lector, solve. Taces dissimulasque? Vale. 

