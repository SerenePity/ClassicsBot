Accipe belligerae crudum thoraca Minervae, 
Ipsa Medusaeae quem timet ira comae. 
Dum vacat, haec, Caesar, poterit lorica vocari: 
Pectore cum sacro sederit, aegis erit. 

Invia Sarmaticis domini lorica sagittis 
Et Martis Getico tergore fida magis,  
Quam vel ad Aetolae securam cuspidis ictus 
Texuit innumeri lubricus unguis apri: 
Felix sorte tua, sacrum cui tangere pectus 
Fas erit et nostri mente calere dei. 
I comes et magnos inlaesa merere triumphos 
Palmataeque ducem, sed cito, redde togae. 

Cur non mitto meos tibi, Pontiliane, libellos? 
Ne mihi tu mittas, Pontiliane, tuos. 

Si desiderium, Caesar, populique patrumque 
Respicis et Latiae gaudia vera togae, 
Redde deum votis poscentibus. Invidet hosti 
Roma suo, veniat laurea multa licet: 
Terrarum dominum propius videt ille, tuoque 
Terretur vultu barbarus et fruitur. 

Ecquid Hyperboreis ad nos conversus ab oris 
Ausonias Caesar iam parat ire vias? 
Certus abest auctor, sed vox hoc nuntiat omnis: 
Credo tibi, verum dicere, Fama, soles. 
Publica victrices testantur gaudia chartae, 
Martia laurigera cuspide pila virent. 
Rursus, io, magnos clamat tibi Roma triumphos 
Invictusque tua, Caesar, in urbe sonas. 
Sed iam laetitiae quo sit fiducia maior, 
Sarmaticae laurus nuntius ipse veni. 

Nunc hilares, si quando mihi, nunc ludite, Musae: 
Victor ab Odrysio redditur orbe deus. 
Certa facis populi tu primus vota, December: 
Iam licet ingenti dicere voce 'Venit!' 
Felix sorte tua! Poteras non cedere Iano, 
Gaudia si nobis, quae dabit ille, dares. 
Festa coronatus ludet convicia miles, 
Inter laurigeros cum comes ibit equos. 
Fas audire iocos levioraque carmina, Caesar, 
Et tibi, si lusus ipse triumphus amat. 

Cum sexaginta numeret Cascellius annos, 
Ingeniosus homo est: quando disertus erit? 

Pedicatur Eros, fellat Linus: Ole, quid ad te, 
De cute quid faciant ille vel ille sua? 
Centenis futuit Matho milibus: Ole, quid ad te? 
Non tu propterea, sed Matho pauper erit. 
In lucem cenat Sertorius: Ole, quid ad te, 
Cum liceat tota stertere nocte tibi? 
Septingenta Tito debet Lupus: Ole, quid ad te? 
Assem ne dederis crediderisve Lupo. 
Illud dissimulas, ad te quod pertinet, Ole, 
Quodque magis curae convenit esse tuae. 
Pro togula debes: hoc ad te pertinet, Ole. 
Quadrantem nemo iam tibi credit: et hoc.  
Uxor moecha tibi est: hoc ad te pertinet, Ole. 
Poscit iam dotem filia grandis: et hoc. 
Dicere quindecies poteram, quod pertinet ad te: 
Sed quid agas, ad me pertinet, Ole, nihil. 

Sic me fronte legat dominus, Faustine, serena 
Excipiatque meos, qua solet aure, iocos, 
Ut mea nec, iuste quos odit, pagina laesit, 
Et mihi de nullo fama rubore placet. 
Quid prodest, cupiant cum quidam nostra videri, 
Si qua Lycambeo sanguine tela madent, 
Vipereumque vomat nostro sub nomine virus, 
Qui Phoebi radios ferre diemque negat? 
Ludimus innocui: scis hoc bene: iuro potentis 
Per genium Famae Castaliumque gregem 
Perque tuas aures, magni mihi numinis instar, 
Lector inhumana liber ab invidia. 

Dum Tiburtinis albescere solibus audit 
Antiqui dentis fusca Lycoris ebur, 
Venit in Herculeos colles. Quid Tiburis alti 
Aura valet! Parvo tempore nigra redit. 

Accidit infandum nostrae scelus, Aule, puellae; 
Amisit lusus deliciasque suas: 
Non quales teneri ploravit amica Catulli 
Lesbia, nequitiis passeris orba sui, 
Vel Stellae cantata meo quas flevit Ianthis, 
Cuius in Elysio nigra columba volat:  
Lux mea non capitur nugis neque moribus istis, 
Nec dominae pectus talia damna movent: 
Bis denos puerum numerantem perdidit annos, 
Mentula cui nondum sesquipedalis erat. 

Quis puer hic nitidis absistit Ianthidos undis? 
Effugit dominam Naida numquid Hylas? 
O bene, quod silva colitur Tirynthius ista 
Et quod amatrices tam prope servat aquas! 
Securus licet hos fontes, Argynne, ministres: 
Nil facient Nymphae: ne velit ipse, cave. 

Aera domi non sunt, superest hoc, Regule, solum, 
Ut tua vendamus munera: numquid emis? 

Cum tibi sit facies, de qua nec femina possit 
Dicere, cum corpus nulla litura notet, 
Cur te tam rarus cupiat repetatque fututor, 
Miraris? Vitium est non leve, Galla, tibi: 
Accessi quotiens ad opus mixtisque movemur 
Inguinibus, cunnus non tacet, ipsa taces.  
Di facerent, ut tu loquereris et ille taceret: 
Offendor cunni garrulitate tui. 
Pedere te mallem: namque hoc nec inutile dicit 
Symmachus et risum res movet ista simul: 
Quis ridere potest fatui poppysmata cunni? 
Cum sonat hic, cui non mentula mensque cadit? 
Dic aliquid saltem clamosoque obstrepe cunno, 
Et si adeo muta es, disce vel inde loqui. 

Fragmentum quod vile putas et inutile lignum, 
Haec fuit ignoti prima carina maris. 
Quam nec Cyaneae quondam potuere ruinae 
Frangere nec Scythici tristior ira freti, 
Saecula vicerunt: sed quamvis cesserit annis, 
Sanctior est salva parva tabella rate. 

Haec est illa dies, magni quae conscia partus 
Lucanum populis et tibi, Polla, dedit. 
Heu! Nero crudelis nullaque invisior umbra, 
Debuit hoc saltem non licuisse tibi. 

Vatis Apollinei magno memorabilis ortu 
Lux redit: Aonidum turba, favete sacris. 
Haec meruit, cum te terris, Lucane, dedisset, 
Mixtus Castaliae Baetis ut esset aquae. 

Phoebe, veni, sed quantus eras, cum bella tonanti 
Ipse dares Latiae plectra secunda lyrae. 
Quid tanta pro luce precer? Tu, Polla, maritum 
Saepe colas et se sentiat ille coli. 

Cum Iuvenale meo quae me committere temptas, 
Quid non audebis, perfida lingua, loqui? 
Te fingente nefas Pyladen odisset Orestes, 
Thesea Pirithoi destituisset amor, 
Tu Siculos fratres et maius nomen Atridas 
Et Ledae poteras dissociare genus. 
Hoc tibi pro meritis et talibus inprecor ausis, 
Ut facias illud, quod, puto, lingua, facis. 

Dulcia cum tantum scribas epigrammata semper 
Et cerussata candidiora cute, 
Nullaque mica salis nec amari fellis in illis 
Gutta sit, o demens, vis tamen illa legi! 
Nec cibus ipse iuvat morsu fraudatus aceti, 
Nec grata est facies, cui gelasinus abest.  
Infanti melimela dato fatuasque mariscas: 
Nam mihi, quae novit pungere, Chia sapit. 

Tuscae glandis aper populator et ilice multa 
Iam piger, Aetolae fama secunda ferae, 
Quem meus intravit splendenti cuspide Dexter, 
Praeda iacet nostris invidiosa focis: 
Pinguescant madido laeti nidore penates 
Flagret et exciso festa culina iugo. 
Sed cocus ingentem piperis consumet acervum 
Addet et arcano mixta Falerna garo: 
Ad dominum redeas, noster te non capit ignis, 
Conturbator aper: vilius esurio. 

Sic Tiburtinae crescat tibi silva Dianae 
Et properet caesum saepe redire nemus, 
Nec Tartesiacis Pallas tua, Fusce, trapetis 
Cedat et inmodici dent bona musta lacus; 
Sic fora mirentur, sic te palatia laudent, 
Excolat et geminas plurima palma fores: 
Otia dum medius praestat tibi parva December, 
Exige, sed certa, quos legis, aure iocos. 
'Scire libet verum? res est haec ardua.' Sed tu 
Quod tibi vis dici, dicere, Fusce, potes.  

Thestyle, Victoris tormentum dulce Voconi, 
Quo nemo est toto notior orbe puer, 
Sic etiam positis formosus amere capillis 
Et placeat vati nulla puella tuo: 
Paulisper domini doctos sepone libellos, 
Carmina Victori dum lego parva tuo. 
Et Maecenati, Maro cum cantaret Alexin, 
Nota tamen Marsi fusca Melaenis erat. 

Das Parthis, das Germanis, das, Caelia, Dacis, 
Nec Cilicum spernis Cappadocumque toros; 
Et tibi de Pharia Memphiticus urbe fututor 
Navigat, a rubris et niger Indus aquis; 
Nec recutitorum fugis inguina Iudaeorum, 
Nec te Sarmatico transit Alanus equo. 
Qua ratione facis, cum sis Romana puella, 
Quod Romana tibi mentula nulla placet? 

Attice, facundae renovas qui nomina gentis 
Nec sinis ingentem conticuisse domum,  
Te pia Cecropiae comitatur turba Minervae, 
Te secreta quies, te sophos omnis amat. 
At iuvenes alios fracta colit aure magister 
Et rapit inmeritas sordidus unctor opes. 
Non pila, non follis, non te paganica thermis 
Praeparat, aut nudi stipitis ictus hebes, 
Vara nec in lento ceromate bracchia tendis, 
Non harpasta vagus pulverulenta rapis, 
Sed curris niveas tantum prope Virginis undas, 
Aut ubi Sidonio taurus amore calet. 
Per varias artes, omnis quibus area servit, 
Ludere, cum liceat currere, pigritia est. 

Sordidior caeno cum sit toga, calceus autem 
Candidior prima sit tibi, Cinna, nive: 
Deiecto quid, inepte, pedes perfundis amictu? 
Collige, Cinna, togam; calceus ecce perit. 

Inguina succinctus nigra tibi servos aluta 
Stat, quotiens calidis tota foveris aquis. 
Sed meus, ut de me taceam, Laecania, servos 
Iudaeum nuda sub cute pondus habet, 
Sed nudi tecum iuvenesque senesque lavantur. 
An sola est servi mentula vera tui?  
Ecquid femineos sequeris, matrona, recessus, 
Secretusque tua, cunne, lavaris aqua? 

Cum pluvias madidumque Iovem perferre negaret 
Et rudis hibernis villa nataret aquis, 
Plurima, quae posset subitos effundere nimbos, 
Muneribus venit tegula missa tuis. 
Horridus, ecce, sonat Boreae stridore December: 
Stella, tegis villam, non tegis agricolam. 

Nosti mortiferum quaestoris, Castrice, signum? 
Est operae pretium discere theta novum: 
Exprimeret quotiens rorantem frigore nasum, 
Letalem iuguli iusserat esse notam. 
Turpis ab inviso pendebat stiria naso, 
Cum flaret madida fauce December atrox: 
Collegae tenuere manus; quid plura requiris? 
Emungi misero, Castrice, non licuit. 

Tantus es et talis, nostri Polypheme Severi, 
Ut te mirari possit et ipse Cyclops. 
Sed nec Scylla minor. Quod si fera monstra duorum 
Iunxeris, alterius fiet uterque timor. 

Hic iacet ille senex Augusta notus in aula, 
Pectore non humili passus utrumque deum; 
Natorum pietas sanctis quem coniugis umbris 
Miscuit: Elysium possidet ambo nemus. 
Occidit illa prior viridi fraudata iuventa: 
Hic prope ter senas vixit Olympiadas. 
Sed festinatis raptum tibi credidit annis, 
Aspexit lacrimas quisquis, Etrusce, tuas. 

Cosmicos esse tibi, Semproni Tucca, videris: 
Cosmica, Semproni, tam mala, quam bona sunt. 

Muneribus cupiat si quis contendere tecum, 
Audeat hic etiam, Castrice, carminibus. 
Nos tenues in utroque sumus vincique parati: 
Inde sopor nobis et placet alta quies. 
Tam mala cur igitur dederim tibi carmina, quaeris? 
Alcinoo nullum poma dedisse putas? 

Primum est, ut praestes, si quid te, Cinna, rogabo; 
Illud deinde sequens, ut cito, Cinna, neges. 
Diligo praestantem; non odi, Cinna, negantem: 
Sed tu nec praestas nec cito, Cinna, negas. 

Maximus ille tuus, Ovidi, Caesonius hic est, 
Cuius adhuc vultum vivida cera tenet. 
Hunc Nero damnavit; sed tu damnare Neronem 
Ausus es et profugi, non tua, fata sequi: 
Aequora per Scyllae magnus comes exulis isti, 
Qui modo nolueras consulis ire comes. 
Si victura meis mandantur nomina chartis 
Et fas est cineri me superesse meo:  
Audiet hoc praesens venturaque turba, fuisse 
Illi te, Senecae quod fuit ille suo. 

Commendare tuum dum vis mihi carmine munus 
Maeonioque cupis doctius ore loqui, 
Excrucias multis pariter me teque diebus, 
Et tua de nostro, Prisce, Thalia tacet. 
Divitibus poteris musas elegosque sonantes 
Mittere: pauperibus munera πεζὰ dato. 

Doctorum Licini celeberrime Sura virorum, 
Cuius prisca gravis lingua reduxit avos, 
Redderis - heu, quanto fatorum munere! - nobis, 
Gustata Lethes paene remissus aqua. 
Perdiderant iam vota metum securaque flebat 
Tristitia, et lacrimis iamque peractus eras: 
Non tulit invidiam taciti regnator Averni 
Et raptas Fatis reddidit ipse colus. 
Scis igitur, quantas hominum mors falsa querellas 
Moverit, et frueris posteritate tua. 
Vive velut rapto fugitivaque gaudia carpe: 
Perdiderit nullum vita reversa diem.  

Parva suburbani munuscula mittimus horti: 
Faucibus ova tuis, poma, Severe, gulae. 

Fons dominae, regina loci quo gaudet Ianthis, 
Gloria conspicuae deliciumque domus, 
Cum tua tot niveis ornetur ripa ministris 
Et Ganymedeo luceat unda choro: 
Quid facit Alcides silva sacratus in ista? 
Tam vicina tibi cur tenet antra deus? 
Numquid Nympharum notos observat amores, 
Tam multi pariter ne rapiantur Hylae? 

Mercari nostras si te piget, Urbice, nugas 
Et lasciva tamen carmina nosse libet, 
Pompeium quaeres - et nosti forsitan - Auctum; 
Ultoris prima Martis in aede sedet: 
Iure madens varioque togae limatus in usu, 
Non lector meus hic, Urbice, sed liber est. 
Sic tenet absentes nostros cantatque libellos, 
Ut pereat chartis littera nulla meis: 
Denique, si vellet, poterat scripsisse videri; 
Sed famae mavult ille favere meae. 
Hunc licet a decuma - neque enim satis ante vacabit -  
Sollicites; capiet cenula parva duos; 
Ille leget, bibe tu; nolis licet, ille sonabit; 
Et cum 'Iam satis est' dixeris, ille leget.  

Gratum est, quod Celeri nostros legis, Aucte, libellos, 
Si tamen et Celerem, quod legis, Aucte, iuvat. 
Ille meas gentes et Celtas rexit Hiberos, 
Nec fuit in nostro certior orbe fides. 
Maior me tanto reverentia turbat, et aures 
Non auditoris, iudicis esse puto. 

Omnia misisti mihi Saturnalibus, Umber, 
Munera, contulerant quae tibi quinque dies: 
Bis senos triplices et dentiscalpia septem; 
His comes accessit spongia, mappa, calix, 
Semodiusque fabae cum vimine Picenarum, 
Et Laletanae nigra lagona sapae; 
Parvaque cum canis venerunt cottana prunis 
Et Libycae fici pondere testa gravis. 
Vix puto triginta nummorum tota fuisse 
Munera, quae grandes octo tulere Syri. 
Quanto commodius nullo mihi ferre labore 
Argenti potuit pondera quinque puer! 

Semper mane mihi de me mera somnia narras, 
Quae moveant animum sollicitentque meum. 
Iam prior ad faecem, sed et haec vindemia venit, 
Exorat noctes dum mihi saga tuas; 
Consumpsi salsasque molas et turis acervos; 
Decrevere greges, dum cadit agna frequens; 
Non porcus, non chortis aves, non ova supersunt. 
Aut vigila aut dormi, Nasidiane, tibi. 

Astra polumque pia cepisti mente, Rabiri, 
Parrhasiam mira qui struis arte domum. 
Phidiaco si digna Iovi dare templa parabit, 
Has petet a nostro Pisa Tonante manus. 

Castora de Polluce Gabinia fecit Achillan: 
Πὺξ ἀγαθὸς fuerat, nunc erit ἱππόδαμος. 

Iam sex aut septem nupsisti, Galla, cinaedis, 
Dum coma te nimium pexaque barba iuvat. 
Deinde experta latus madidoque simillima loro 
Inguina nec lassa stare coacta manu, 
Deseris inbelles thalamos mollemque maritum; 
Rursus et in similes decidis usque toros. 
Quaere aliquem Curios semper Fabiosque loquentem, 
Hirsutum et dura rusticitate trucem: 
Invenies: sed habet tristis quoque turba cinaedos. 
Difficile est vero nubere, Galla, viro. 

Non cenat sine apro noster, Tite, Caecilianus. 
Bellum convivam Caecilianus habet. 

Abstulerat totam temerarius institor urbem, 
Inque suo nullum limine limen erat. 
Iussisti tenuis, Germanice, crescere vicos, 
Et modo quae fuerat semita, facta via est. 
Nulla catenatis pila est praecincta lagonis, 
Nec praetor medio cogitur ire luto, 
Stringitur in densa nec caeca novacula turba, 
Occupat aut totas nigra popina vias. 
Tonsor, copo, cocus, lanius sua limina servant. 
Nunc Roma est, nuper magna taberna fuit. 

Reclusis foribus grandes percidis, Amille, 
Et te deprendi, cum facis ista, cupis, 
Ne quid liberti narrent servique paterni 
Et niger obliqua garrulitate cliens. 
Non pedicari se qui testatur, Amille, 
Illud saepe facit, quod sine teste facit. 

Perpetui numquam moritura volumina Sili 
Qui legis et Latia carmina digna toga, 
Pierios tantum vati placuisse recessus 
Credis et Aoniae Bacchica serta comae? 
Sacra coturnati non attigit ante Maronis, 
Implevit magni quam Ciceronis opus: 
Hunc miratur adhuc centum gravis hasta virorum, 
Hunc loquitur grato plurimus ore cliens. 
Postquam bis senis ingentem fascibus annum 
Rexerat, adserto qui sacer orbe fuit, 
Emeritos Musis et Phoebo tradidit annos, 
Proque suo celebrat nunc Helicona foro.  

Qui tonsor fueras tota notissimus urbe, 
Et post hoc dominae munere factus eques, 
Sicanias urbes Aetnaeaque regna petisti, 
Cinname, cum fugeres tristia iura fori. 
Qua nunc arte graves tolerabis inutilis annos? 
Quid facit infelix et fugitiva quies? 
Non rhetor, non grammaticus ludive magister, 
Non Cynicus, non tu Stoicus esse potes, 
Vendere nec vocem Siculis plausumque theatris: 
Quod superest, iterum, Cinname, tonsor eris. 

Lis te bis decumae numerantem frigora brumae 
Conterit una tribus, Gargiliane, foris. 
A miser et demens! viginti litigat annis 
Quisquam, cui vinci, Gargiliane, licet? 

Heredem Fabius Labienum ex asse reliquit: 
Plus meruisse tamen se Labienus ait. 

Commendare meas, Instanti Rufe, Camenas 
Parce precor socero: seria forsan amat. 
Quod si lascivos admittit et ille libellos, 
Haec ego vel Curio Fabricioque legam. 

Haec est illa tibi promissa Theophila, Cani, 
Cuius Cecropia pectora dote madent: 
Hanc sibi iure petat magni senis Atticus hortus, 
Nec minus esse suam Stoica turba velit. 
Vivet opus quodcumque per has emiseris aures: 
Tam non femineum nec populare sapit. 
Non tua Pantaenis nimium se praeferat illi, 
Quamvis Pierio sit bene nota choro. 
Carmina fingentem Sappho laudabat amatrix: 
Castior haec, et non doctior illa fuit. 

Ficosa est uxor, ficosus et ipse maritus, 
Filia ficosa est et gener atque nepos, 
Nec dispensator nec vilicus ulcere turpi 
Nec rigidus fossor, sed nec arator eget. 
Cum sint ficosi pariter iuvenesque senesque, 
Res mira est, ficos non habet unus ager. 

Esquiliis domus est, domus est tibi colle Dianae, 
Et tua patricius culmina vicus habet; 
Hinc viduae Cybeles, illinc sacraria Vestae, 
Inde novum, veterem prospicis inde Iovem. 
Dic, ubi conveniam, dic, qua te parte requiram: 
Quisquis ubique habitat, Maxime, nusquam habitat. 

Cyllenes caelique decus, facunde minister, 
Aurea cui torto virga dracone viret: 
Sic tibi lascivi non desit copia furti, 
Sive cupis Paphien, seu Ganymede cales, 
Maternaeque sacris ornentur frondibus Idus, 
Et senior parca mole prematur avus: 
Hunc semper Norbana diem cum coniuge Carpo 
Laeta colat, primis quo coiere toris. 
Hic pius antistes sophiae sua dona ministrat, 
Hic te ture vocat, fidus et ipse Iovi. 

Vis futui gratis, cum sis deformis anusque. 
Res perridicula est: vis dare, nec dare vis.  

Exigis, ut nostros donem tibi, Tucca, libellos. 
Non faciam: nam vis vendere, non legere. 

Cum Saxetani ponatur coda lacerti 
Et, bene si cenas, conchis inuncta tibi: 
Sumen, aprum, leporem, boletos, ostrea, mullos 
Mittis: habes nec cor, Papyle, nec genium. 

Quatenus Odrysios iam pax Romana triones 
Temperat et tetricae conticuere tubae, 
Hunc Marcellino poteris, Faustine, libellum 
Mittere: iam chartis, iam vacat ille iocis. 
Sed si parva tui munuscula quaeris amici 
Commendare, ferat carmina nostra puer: 
Non qualis Geticae satiatus lacte iuvencae 
Sarmatica rigido ludit in amne rota, 
Sed Mitylenaei roseus mangonis ephebus, 
Vel non caesus adhuc matre iubente Lacon. 
At tibi captivo famulus mittetur ab Histro, 
Qui Tiburtinas pascere possit oves.  

'Triginta toto mala sunt epigrammata libro.' 
Si totidem bona sunt, Lause, bonus liber est. 

Menophili penem tam grandis fibula vestit, 
Ut sit comoedis omnibus una satis. 
Hunc ego credideram - nam saepe lavamur in unum -  
Sollicitum voci parcere, Flacce, suae: 
Dum ludit media populo spectante palaestra, 
Delapsa est misero fibula: verpus erat. 

Eutrapelus tonsor dum circuit ora Luperci 
Expingitque genas, altera barba subit. 

Dum mea Caecilio formatur imago Secundo 
Spirat et arguta picta tabella manu, 
I, liber, ad Geticam Peucen Histrumque iacentem: 
Haec loca perdomitis gentibus ille tenet. 
Parva dabis caro, sed dulcia dona, sodali: 
Certior in nostro carmine vultus erit; 
Casibus hic nullis, nullis delebilis annis 
Vivet, Apelleum cum morietur opus. 

Quod non insulse scribis tetrasticha quaedam, 
Disticha quod belle pauca, Sabelle, facis, 
Laudo, nec admiror. Facile est epigrammata belle 
Scribere, sed librum scribere difficile est. 

Si meus aurita gaudet lagalopece Flaccus, 
Si fruitur tristi Canius Aethiope; 
Publius exiguae si flagrat amore catellae, 
Si Cronius similem cercopithecon amat; 
Delectat Marium si perniciosus ichneumon, 
Pica salutatrix si tibi, Lause, placet; 
Si gelidum collo nectit Cadilla draconem, 
Luscinio tumulum si Telesilla dedit: 
Blanda Cupidinei cur non amet ora Labyrtae, 
Qui videt haec dominis monstra placere suis? 

Fertur habere meos, si vera est fama, libellos 
Inter delicias pulchra Vienna suas: 
Me legit omnis ibi senior iuvenisque puerque, 
Et coram tetrico casta puella viro. 
Hoc ego maluerim, quam si mea carmina cantent 
Qui Nilum ex ipso protinus ore bibunt; 
Quam meus Hispano si me Tagus impleat auro, 
Pascat et Hybla meas, pascat Hymettos apes. 
Non nihil ergo sumus, nec blandae munere linguae 
Decipimur: credam iam, puto, Lause, tibi. 

Iactat inaequalem Matho me fecisse libellum: 
Si verum est, laudat carmina nostra Matho. 
Aequales scribit libros Calvinus et Umber: 
Aequalis liber est, Cretice, qui malus est. 

De nostro, facunde, tibi, Iuvenalis, agello 
Saturnalicias mittimus, ecce, nuces. 
Cetera lascivis donavit poma puellis 
Mentula custodis luxuriosa dei. 

'Si quid opus fuerit, scis me non esse rogandum' 
Uno bis dicis, Baccara, terque die. 
Appellat rigida tristis me voce Secundus: 
Audis, et nescis, Baccara, quid sit opus. 
Pensio te coram petitur clareque palamque: 
Audis, et nescis, Baccara, quid sit opus. 
Esse queror gelidasque mihi tritasque lacernas: 
Audis, et nescis, Baccara, quid sit opus. 
Hoc opus est, subito fias ut sidere mutus, 
Dicere ne possis, Baccara: 'Si quid opus'. 

Narnia, sulphureo quam gurgite candidus amnis 
Circuit, ancipiti vix adeunda iugo, 
Quid tam saepe meum nobis abducere Quintum 
Te iuvat et lenta detinuisse mora? 
Quid Nomentani causam mihi perdis agelli, 
Propter vicinum qui pretiosus erat? 
Sed iam parce mihi nec abutere, Narnia, Quinto: 
Perpetuo liceat sic tibi ponte frui. 

Unguentum fuerat, quod onyx modo parva gerebat: 
Olfecit postquam Papylus, ecce, garum est.  

Conditus hic ego sum, Bassi dolor, Urbicus infans, 
Cui genus et nomen maxima Roma dedit. 
Sex mihi de prima deerant trieteride menses, 
Ruperunt tetricae cum male pensa deae. 
Quid species, quid lingua mihi, quid profuit aetas? 
Da lacrimas tumulo, qui legis ista, meo: 
Sic ad Lethaeas, nisi Nestore serior, undas 
Non eat, optabis quem superesse tibi. 

Sic placidum videas semper, Crispine, Tonantem, 
Nec te Roma minus, quam tua Memphis amet: 
Carmina Parrhasia si nostra legentur in aula 
 - Namque solent sacra Caesaris aure frui - , 
Dicere de nobis, ut lector candidus, aude: 
'Temporibus praestat non nihil iste tuis, 
Nec Marso nimium minor est doctoque Catullo.' 
Hoc satis est: ipsi cetera mando deo. 

