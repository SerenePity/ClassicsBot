Manus ferens munera
pium facit impium;
nummus iungit federa,
nummus dat consilium;
nummus lenit aspera,
nummus sedat prelium.
nummus in prelatis
est pro iure satis;
nummo locum datis
vos, qui iudicatis.
 



Nummus ubi loquitur,
fit iuris confusio;
pauper retro pellitur,
quem defendit ratio,
sed dives attrahitur
pretiosus pretio.
hunc iudex adorat,
facit, quod implorat;
pro quo nummus orat,
explet, quod laborat.
 



Nummus ubi predicat,
labitur iustitia,
et causam, que claudicat,
rectam facit curia,
pauperem diiudicat
veniens pecunia.
sic diiudicatur,
a quo nichil datur;
iure sic privatur,
si nil offeratur.
 



Sunt potentum digiti
trahentes pecuniam;
tali preda prediti
non dant gratis gratiam,
sed licet illiciti
censum censent veniam.
clericis non morum
cura, sed nummorum,
quorum nescit chorum
chorus angelorum.
 



'Date, vobis dabitur:
talis est auctoritas'
danti pie loquitur
impiorum pietas;
sed adverse premitur
pauperum adversitas.
quo vult, ducit frena,
cuius bursa plena;
sancta dat crumena,
sancta fit amena.
 



Hec est causa curie,
quam daturus perficit;
defectu pecunie
causa Codri deficit.
tale fedus hodie
defedat et inficit
nostros ablativos,
qui absorbent vivos,
moti per dativos
movent genitivos.
 


'Responde, qui tanta cupis!' modo Copia dicat.
'Pone modum! que vis dono.' - 'Volo plena sit arca.' -
'Plena sit!' - 'Adde duas!' - 'Addo.' - 'Si quattuor essent,
Sufficerent.' - 'Sic semper agis: cum plurima dono,
Plus queris, nec plenus eris, donec morieris.'
 

Ecce torpet probitas,
virtus sepelitur;
fit iam parca largitas,
parcitas largitur;
verum dicit falsitas,
veritas mentitur.
 


Omnes iura ledunt
et ad res illicitas
licite recedunt.
 



Regnat avaritia,
regnant et avari;
mente quivis anxia
nititur ditari,
cum sit summa gloria
censu gloriari.
 


Omnes iura ledunt
et ad prava quelibet
impie recedunt.
 



Multum habet oneris
do das dedi dare;
verbum hoc pre ceteris
norunt ignorare
divites, quos poteris
mari comparare.
 


Omnes iura ledunt
et in rerum numeris
numeros excedunt.
 



Cunctis est equaliter
insita cupido;
perit fides turpiter,
nullus fidus fido,
nec Iunoni Iupiter
nec Enee Dido.
 


Omnes iura ledunt
et ad mala devia
licite recedunt.
 



Si recte discernere
velis, non est vita,
quod sic vivit temere
gens hec imperita;
non est enim vivere,
si quis vivit ita.
 


Omnes iura ledunt
et fidem in opere
quolibet excedunt.
 

 


 



Amaris stupens casibus
vox exultationis
organa in salicibus
suspendit Babylonis;
captiva est confusionis,
involuta doloribus
Sion cantica leta sonis
permutavit flebilibus.
 



Propter scelus perfidie,
quo mundus inquinatur,
fluctuantis ecclesie
sic status naufragatur.
gratia prostat et scortatur
foro venalis curie;
iuris libertas ancillatur
obsecundans pecunie.
 



Hypocrisis, fraus pullulat
et menda falsitatis,
que titulum detitulat
vere simplicitatis.
frigescit ignis caritatis,
fides a cunctis exulat,
aculeus cupiditatis
quos mordet atque stimulat.
 

 


 



Flete
Flenda
perhorrete
perhorrenda
lugete
lugenda
pavete
pavenda
dolete
dolenda!
 



Etates
Currunt
anni
labuntur
vitium
remanet
peccata
crescunt
tyranni
statuuntur.
 



Virtus
Cessat
ecclesia
calcatur
clerus
ambit
Mammon
regnat
simonia
dominatur.
 



Pontifices
Errant
reges
turbantur
proceres
turbant
sacraria
sordent
leges
violantur.
 



Abbas
Inflatur
possessa
vastat
prebendam
minuit
contio
declamitat
fessa
astat.
 



Militibus
Gaudet
laude
inescatur
monachos
horret
mundalia
colit
fraude
insidiatur.
 



Subiecti
Dissiliunt
stulti
gaudent
gnari
merent
contemptus
attollitur
inulti
audent.
 



Ordo
Languet
pudicitia
sordescit
pietas
refugit
doctrina
rarescit
sophia
hebescit.
 



Insons
Plectitur
pupillus
artatur
humilis
teritur
viduata
premitur
pusillus
spoliatur.
 



Ingenuus
Servit
servus
honoratur
parasitus
tonat
scurra
imperitat
protervus
domniatur.
 



Elluo
Prestat
periurus
ditatur
raptor
viget
fallax
excellit
Epicurus
decoratur.
 



Delicie
Enervant
fastus
turget
inimicitie
exercentur
tumor
furit
astus
urget.
 



Blandimenta
Suadent
mine
adduntur
rabies
sevit
usura
tractatur
rapine
aguntur.
 



Idcirco
Cedimur
pesti
incidimus
detrimentum
patimur
grave
languescimus
mesti
imus.
 



Aër
Tabet
languores
adaugentur
incendia
consumunt
mucro
sevit
timores
habentur.
 



Aurum
Fallit
censores
falluntur
pravi
presunt
iusti
desunt
meliores
rapiuntur.
 



Giraldus
Prefuit
mores
ornavit
deflendus
ruit
ovile
orbavit
dolores
cumulavit.
 



Omnipotens
Audi
penis
tollatur
hostis
fugiat
paradisus
pateat
amenis
foveatur.
 

 


 

Florebat olim studium,
nunc vertitur in tedium;
iam scire diu viguit,
sed ludere prevaluit.
iam pueris astutia
contingit ante tempora,
qui per malivolentiam
excludunt sapientiam.
sed retro actis seculis
vix licuit discipulis
tandem nonagenarium
quiescere post studium.
at nunc decennes pueri
decusso iugo liberi
se nunc magistros iactitant,
ceci cecos precipitant,
implumes aves volitant,
brunelli chordas incitant,
boves in aula salitant,
stive precones militant.
in taberna Gregorius
iam disputat inglorius;
severitas Ieronymi
partem causatur obuli;
Augustinus de segete,
Benedictus de vegete
sunt colloquentes clanculo
et ad macellum sedulo.
Mariam gravat sessio,
nec Marthe placet actio;
iam Lie venter sterilis,
Rachel lippescit oculis.
Catonis iam rigiditas
convertitur ad ganeas,
et castitas Lucretie
turpi servit lascivie.
quod prior etas respuit,
iam nunc latius claruit;
iam calidum in frigidum
et humidum in aridum,
virtus migrat in vitium,
opus transit in otium;
nunc cuncte res a debita
exorbitantur semita.
vir prudens hoc consideret,
cor mundet et exoneret,
ne frustra dicat 'Domine!'
in ultimo examine;
quem iudex tunc arguerit,
appellare non poterit.
 

 


 

I.

Postquam nobilitas servilia cepit amare,
Cepit nobilitas cum servis degenerare.
 

II.

Nobilitas, quam non probitas regit atque tuetur,
Lapsa iacet nullique placet, quia nulla videtur.
 

III.

Nobilitas hominis mens est, deitatis imago.
Nobilitas hominis virtutum clara propago.
Nobilitas hominis mentem frenare furentem.
Nobilitas hominis humilem relevare iacentem.
Nobilitas hominis nature iura tenere.
Nobilitas hominis nisi turpia nulla timere.
 

IV.

Nobilis est ille, quem virtus nobilitavit;
Degener est ille, quem virtus nulla beavit.
 

 


Licet eger cum egrotis
et ignotus cum ignotis
fungar tamen vice cotis,
ius usurpans sacerdotis.
flete, Sion filie!
presides ecclesie
imitantur hodie
Christum a remotis.
 



Si privata degens vita
vel sacerdos vel levita
sibi dari vult petita,
hac incedit via trita:
previa fit pactio
Simonis auspicio,
cui succedit datio:
sic fit Giezita.
 



Iacet ordo clericalis
in respectu laicalis,
sponsa Christi fit mercalis,
generosa generalis;
veneunt altaria,
venit eucharistia,
cum sit nugatoria
gratia venalis.
 



Donum Dei non donatur,
nisi gratis conferatur;
quod qui vendit vel mercatur,
lepra Syri vulneratur.
quem sic ambit ambitus,
idolorum servitus,
templo sancti Spiritus
non compaginatur.
 



Si quis tenet hunc tenorem,
frustra dicit se pastorem
nec se regit ut rectorem,
renum mersus in ardorem.
hec est enim alia
sanguisuge filia,
quam venalis curia
duxit in uxorem.
 



In diebus iuventutis
timent annos senectutis,
ne fortuna destitutis
desit eis splendor cutis.
et dum querunt medium,
vergunt in contrarium;
fallit enim vitium
specie virtutis.
 



Ut iam loquar inamenum:
sanctum chrisma datur venum,
iuvenantur corda senum
nec refrenant motus renum.
senes et decrepiti
quasi modo geniti
nectaris illiciti
hauriunt venenum.
 



Ergo nemo vivit purus,
castitatis perit murus,
commendatur Epicurus
nec spectatur moriturus.
grata sunt convivia;
auro vel pecunia
cuncta facit pervia
pontifex futurus.
 

 


 



Iudas gehennam meruit,
quod Christum semel vendidit;
vos autem michi dicite:
qui septies cotidie
corpus vendunt dominicum,
quod superat supplicium?
 



Perpendite subtiliter:
cum vendant missam viliter
et peccent in alterutrum
sumendo plus vel modicum,
quod anhelant ad munera,
finis est avaritia.
 



Petrus damnato Simone
gravi sub anathemate
docuit, ut fidelibus
non esset locus amplius
in donis spiritalibus
emptis a venditoribus.
 



Multi nunc damnant Simonem
Magum magis quam demonem,
heredes autem Simonis
suis fovent blanditiis.
Simon nondum est mortuus,
si vivit in heredibus.
 



Quamvis cogente Abraham
Ephron sumens pecuniam
agrum sepulcro vendidit,
Ephran vocari meruit;
nunc Ephranitas dicere
multos potestis simile.
 

 


 

Ecce sonat in aperto
vox clamantis in deserto:
nos desertum, nos deserti,
nos de pena sumus certi.
nullus fere vitam querit,
et sic omne vivens perit.
omnes quidem sumus rei,
nullus imitator Dei,
nullus vult portare crucem,
nullus Christum sequi ducem.
quis est verax, quis est bonus,
vel quis Dei portat onus?
ut in uno claudam plura:
mors extendit sua iura.
iam mors regnat in prelatis:
nolunt sanctum dare gratis,
quod promittunt sub ingressu,
sancte mentis in excessu;
postquam sedent iam securi,
contradicunt sancto iuri.
rose fiunt saliunca,
domus Dei fit spelunca.
sunt latrones, non latores,
legis Dei destructores.
Simon sedens inter eos
dat magnates esse reos.
Simon prefert malos bonis,
Simon totus est in donis,
Simon regnat apud Austrum,
Simon frangit omne claustrum.
cum non datur, Simon stridet,
sed si detur, Simon ridet;
Simon aufert, Simon donat,
hunc expellit, hunc coronat,
hunc circumdat gravi peste,
illum nuptiali veste;
illi donat diadema,
qui nunc erat anathema.
iam se Simon non abscondit,
res permiscet et confundit.
iste Simon confundatur,
cui tantum posse datur!
Simon Petrus hunc elusit
et ab alto iusum trusit;
dum superbit motus penna,
datus fuit in gehenna.
quisquis eum imitatur,
cum eodem puniatur
et sepultus in infernum
penas luat in eternum! Amen.
 

 


Versus de nummo
 

In terra summus   rex est hoc tempore Nummus.
Nummum mirantur   reges et ei famulantur.
Nummo venalis   favet ordo pontificalis.
Nummus in abbatum   cameris retinet dominatum.
Nummum nigrorum   veneratur turba priorum.
Nummus magnorum   fit iudex conciliorum.
Nummus bella gerit,   nec si vult, pax sibi deerit.
Nummus agit lites,   quia vult deponere dites.
Erigit ad plenum   de stercore Nummus egenum.
Omnia Nummus emit   venditque, dat et data demit.
Nummus adulatur,   Nummus post blanda minatur.
Nummus mentitur,   Nummus verax reperitur.
Nummms periuros   miseros facit et perituros.
Nummus avarorum   deus est et spes cupidorum.
Nummus in errorem   mulierum ducit amorem.
Nummus venales   dominas facit imperiales.
Nummus raptores   facit ipsos nobiliores.
Nummus habet plures   quam celum sidera fures.
Si Nummus placitat,   cito cuncta pericula vitat.
Si Nummus vicit,   dominus cum iudice dicit:
'Nummus ludebat,   agnum niveum capiebat.'
Nummus, rex magnus,   dixit: 'Niger est meus agnus'.
Nummus fautores   habet astantes seniores.
Si Nummus loquitur,   pauper tacet; hoc bene scitur.
Nummus merores   reprimit relevatque labores.
Nummus corda necat   sapientum, lumina cecat.
Nummus, ut est certum,   stultum docet esse disertum.
Nummus habet medicos,   fictos acquirit amicos.
In Nummi mensa   sunt splendida fercula densa.
Nummus laudatos   pisces comedit piperatos.
Francorum vinum   Nummus bibit atque marinum.
Nummus famosas   vestes gerit et pretiosas.
Nummo splendorem   dant vestes exteriorem.
Nummus eos gestat   lapides, quos India prestat.
Nummus dulce putat,   quod eum gens tota salutat.
Nummus et invadit   et que vult oppida tradit.
Nummus adoratur,   quia virtutes operatur:
Hic egros sanat,   secat, urit et aspera planat,
Vile facit carum,   quod dulce est, reddit amarum
Et facit audire   surdum claudumque salire.
De Nummo quedam   maiora prioribus edam:
Vidi cantantem   Nummum, missam celebrantem;
Nummus cantabat,   Nummus responsa parabat;
Vidi, quod flebat,   dum sermonem faciebat,
Et subridebat,   populum quia decipiebat.
Nullus honoratur   sine Nummo, nullus amatur.
Quem genus infamat,   Nummus: 'Probus est homo!' clamat.
Ecce patet cuique,   quod Nummus regnat ubique.
Sed quia consumi   poterit cito gloria Nummi,
Ex hac esse schola   non vult Sapientia sola.
 

 


 



Procurans odium   effectu proprio
vix detrahentium   gaudet intentio.
nexus est cordium   ipsa detractio:
sic per contrarium   ab hoste nescio
fit hic provisio;
in hoc amantium   felix condicio.
 



Insultus talium   prodesse sentio,
tollendi tedium   fulsit occasio;
suspendunt gaudium   pravo consilio,
sed desiderium   auget dilatio:
tali remedio
de spinis hostium   uvas vindemio.
 

 


 

I.

Invidus invidia comburitur intus et extra.
 

II.

Invidus alterius rebus macrescit opimis.
Invidia Siculi non invenere tyranni
Maius tormentum. qui non moderabitur ire,
Infectum volet esse, dolor quod suaserit aut mens.
 Horatius, Ep. 1, 2, 57-60

 

III.

Invidiosus ego, non invidus esse laboro.
 

IV.

Iustius invidia nichil est, que protinus ipsos
Corripit auctores excruciatque suos.
 

V.

Invidiam nimio cultu vitare memento.
 Dist. Caton. 2, 13, 1

 

 


 



O varium
Fortune lubricum,
dans dubium
tribunal iudicum,
non modicum
paras huic premium,
quem colere
tua vult gratia
et petere
rote sublimia,
dans dubia
tamen, prepostere
de stercore
pauperem erigens,
de rhetore
consulem eligens.
 



Edificat
Fortuna, diruit;
nunc abdicat,
quos prius coluit;
quos noluit,
iterum vendicat
hec opera
sibi contraria,
dans munera
nimis labilia;
mobilia
sunt Sortis federa,
que debiles
ditans nobilitat
et nobiles
premens debilitat.
 



Quid Dario
regnasse profuit?
Pompeïo
quid Roma tribuit?
Succubuit?
uterque gladio.
eligere
media tutius
quam petere
rote sublimius
et gravius
a summo ruere:
fit gravior
lapsus a prosperis
et durior
ab ipsis asperis.
 



Subsidio
Fortune labilis
cur prelio
Troia tunc nobilis,
nunc flebilis
ruit incendio?
quis sanguinis
Romani gratiam,
quis nominis
Greci facundiam,
quis gloriam
fregit Carthaginis?
Sors lubrica,
que dedit, abstulit;
hec unica
que fovit, perculit.
 



Nil gratius
Fortune gratia,
nil dulcius
est inter dulcia
quam gloria,
si staret longius.
sed labitur
ut olus marcidum
et sequitur
agrum nunc floridum,
quem aridum
cras cernes. igitur
improprium
non edo canticum:
o varium
Fortune lubricum.
 

 


 



Celum, non animum
mutat stabilitas,
firmans id optimum,
quod mentis firmitas
vovet - cum animi
tamen iudicio;
nam si turpissimi
voti consilio
vis scelus imprimi
facto nefario,
debet hec perimi
facta promissio.
 



Non erat stabilis
gradus, qui cecidit,
pes eius labilis
domus, que occidit.
hinc tu considera,
quid agi censceas,
dum res est libera;
sic sta, ne iaceas;
prius delibera,
quod factum subeas,
ne die postera
sero peniteas.
 



Facti dimidium
habet, qui ceperit,
ceptum negotium
si non omiserit,
non tantum deditus
circa principia,
nedum sollicitus
pro finis gloria;
nam rerum exitus
librat industria,
subit introitus
preceps incuria.
 



Coronat militem
finis, non prelium;
dat hoc ancipitem
metam, is bravium;
iste quod tribuit,
dictat stabilitas;
istud quod metuit,
inducit levitas;
nam palmam annuit
mentis integritas,
quam dari respuit
vaga mobilitas.
 



Mutat cum Proteo
figuram levitas,
assumit ideo
formas incognitas;
vultum constantia
conservans intimum,
alpha principia
et o novissimum
flectens fit media,
dans finem optimum,
mutans in varia
celum, non animum.
 

 


 



Fortune plango vulnera
stillantibus ocellis,
quod sua michi munera
subtrahit rebellis.
verum est, quod legitur
fronte capillata,
sed plerumque sequitur
Occasio calvata.
 



In Fortune solio
sederam elatus,
prosperitatis vario
flore coronatus;
quicquid enim florui
felix et beatus,
nunc a summo corrui
gloria privatus.
 



Fortune rota volvitur:
descendo minoratus;
alter in altum tollitur;
nimis exaltatus
rex sedet in vertice -
caveat ruinam!
nam sub axe legimus
Hecubam reginam.
 

 


 



O Fortuna,
velut luna
statu variabilis,
semper crescis
aut decrescis;
vita detestabilis
nunc obdurat
et tunc curat
ludo mentis aciem,
egestatem,
potestatem
dissolvit ut glaciem.
 



Sors immanis
et inanis,
rota tu volubilis,
status malus,
vana salus
semper dissolubilis,
obumbrata
et velata
michi quoque niteris;
nunc per ludum
dorsum nudum
fero tui sceleris.
 



Sors salutis
et virtutis
michi nunc contraria,
est affectus
et defectus
semper in angaria.
hac in hora
sine mora
corde pulsum tangite;
quod per sortem
sternit fortem,
mecum omnes plangite!
 

 


 

I.

O Fortuna levis! cui vis das munera que vis,
Et cui vis que vis auferet hora brevis.
 

II.

Passibus ambiguis Fortuna volubilis errat
Et manet in nullo certa tenaxque loco;
Sed modo leta manet, modo vultus sumit acerbos,
Et tantum constans in levitate manet.
Ovid. Trist. 5, 8, 15-18

 

III.

Dat Fortuna bonum, sed non durabile donum;
Attollit pronum, faciens de rege colonum.
 

IV.

Quos vult Sors ditat, quos non vult, sub pede tritat.
 

V.

Qui petit alta nimis, retro lapsus ponitur imis.
 

 

a
 

Regnabo; regno;    regnavi; sum sine regno.
 




Fas et nefas ambulant
pene passu pari;
prodigus non redimit
vitium avari;
virtus temperantia
quadam singulari
debet medium
ad utrumque vitium
caute contemplari.
 



Si legisse memoras
ethicam Catonis,
in qua scriptum legitur:
'ambula cum bonis',
cum ad dandi gloriam
animum disponis,
supra cetera
primum hoc considera,
quis sit dignus donis.
 



Vultu licet hilari,
verbo licet blando
sis equalis omnibus;
unum tamen mando:
si vis recte gloriam
promereri dando,
primum videas
granum inter paleas,
cui des et quando.
 



Dare non ut convenit
non est a virtute,
bonum est secundum quid,
sed non absolute;
digne dare poteris
et mereri tute
famam muneris,
si me prius noveris
intus et in cute.
 



Si prudenter triticum
paleis emundas,
famam emis munere;
sed caveto, dum das,
largitatis oleum
male non effundas.
in te glorior:
cum sim Codro Codrior,
omnibus habundas.
 

 


 

I.

Est modus in verbis, duo sunt contraria verba:
'Do das' et 'teneo' contendunt lite superba.
Per 'do das' largi conantur semper amari,
Set 'teneo tenui' miseri potiuntur avari.
 

II.

Sicut in omne quod est mensuram ponere prodest,
Sic sine mensura non stabit regia cura.
 

III.

Virtus est medium vitiorum utrimque reductum,
Et mala sunt vicina bonis; errore sub illo
Virtus pro vitio crimina sepe tulit.
 Horatius, Ep. 1,18,9

 Ovidius, Remedia 323/24

 

IV.

Dum stultus vitat vitia, in contraria currit;
Fallit enim vitium specie virtutis et umbra.
 Horatius, Sat. 1, 2, 24

 Juvenalis 14, 109

 

 


Veritas veritatum,
via, vita, veritas,
per veritatis semitas
eliminans peccatum!
te verbum incarnatum
clamant fides, spes, caritas,
tu prime pacis statum
reformas post reatum,
tu post carnis delicias
das gratias,
ut facias
beatum.
o quam mira potentia,
quam regia
vox principis,
cum egrotanti precipis:
'surge, tolle grabatum!'
 



Omnia sub peccato
clausit Ade meritum;
dum pronior in vetitum
non paruit mandato,
de statu tam beato
nos dedit in interitum;
de morsu venenato
fel inhesit palato
per hoc culpe dispendium
in vitium
nascentium
translato.
mortis amare poculum
in seculum
transfunditur,
nil cui dulce bibitur
de vase vitiato.
 



Spiritus veritatis,
spiritus consilii
modo penam supplicii
non reddit pro peccatis,
ut timor castitatis,
quo revertentur filii,
castiget in prelatis
fermentum vetustatis.
sed quando sponsus veniet,
inveniet,
quid faciet
ingratis.
non huic penam abstulit,
cui distulit,
sed animam
nunc impinguat ad victimam
adeps iniquitatis.
 



Tarditas prelatorum
iudicem exasperat;
sed his qui solus reserat
medullas animorum,
a fructibus eorum
novit eos et tolerat,
quos extra viam morum
fert impetus errorum.
sed 'ecce' clamat 'venio
cum gladio
fiagitio
malorum!'
et cum purgabit aream,
tunc paleam
abiciet:
sic erit, quando veniet
ille Sanctus Sanctorum.
 



Cecidit in preclaris
hominum funiculus;
sed nostre mentis oculus
per vias huius maris
ad vie singularis
metam contendit sedulus.
sed luxus secularis
per ministros altaris
nunc solis vacat opibus
patentibus
hiatibus
avaris.
sic per prelatos mammone
mors anime
concipitur,
dum cunctis male vivitur
ad formam exemplaris.
 


Homo, quo vigeas
vide!
Dei
fidei
adhereas,
in spe gaudeas,
et in fide
intus ardeas,
foris
luceas,
turturis retorqueas
os ad ascellas.
docens ita
verbo, vita
oris
vomere
de cordibus fidelium
evellas
lolium,
lilium
insere
rose,
ut alium
per hoc corripere
speciose
valeas.
virtuti,
saluti
omnium
studeas,
noxias
delicias
detesteris,
opera
considera,
que si non feceris,
damnaberis.
hac in via
milita
gratie
et premia
cogita
patrie,
et sic tuum
cor in perpetuum
gaudebit.
 

 


 



Vide, qui nosti litteras
et bene doces vivere,
quid sit doctrina littere,
de quo et ad quid referas.
diligenter considera,
si sis doctor, quid doceas,
et quod doces, hoc teneas,
ne tua perdant opera
eterna Christi munera.
 



Vide, qui colis studium
pro Dei ministerio,
ne abutaris studio
suspirans ad dispendium
lucri, nec te participes
coniuge vite vitio;
namque multos invenio,
qui sunt huius participes,
ecclesiarum principes.
 



Vide, qui debes sumere
religionis gloriam
summi per Dei gratiam,
ne te possit decipere
nec trudat in interitum
Philisteus improvide
– namque prodent te Dalide –
ut non amittas meritum,
Deus, tuorum militum.
 

 


 

Iste mundus    furibundus    falsa prestat gaudia,
Quia fluunt    et decurrunt    ceu campi lilia.
Laus mundana,    vita vana    vera tollit premia,
Nam impellit    et submergit    animas in tartara.
Lex carnalis    et mortalis    valde transitoria
Fugit, transit    velut umbra,    que non est corporea.
Quod videmus    vel tenemus    in presenti patria,
Dimittemus    et perdemus    quasi quercus folia.
Fugiamus,    contemnamus    huius vite dulcia,
Ne perdamus    in futuro    pretiosa munera!
Conteramus,    confringamus    carnis desideria,
Ut cum iustis    et electis    in celesti gloria
Gratulari    mereamur    per eterna secula!
Amen.
 

 


 

Vivere sub meta    lex precipit atque propheta.
Est velut unda maris    vox, gloria, laus popularis.
Omina sunt hominum tenui pendentia filo.  (Ovidius, Ex Ponto 4, 3, 35)
Qui differt penas,    peccandi laxat habenas.
Nil fieri stulte    credit, qui peccat inulte.
Discit enim citius meminitque libentius illud,  (Horatius, Ep. 2, 2, 262)
Quod quis deridet, quam quod probat et veneratur.  (Horatius, Ep. 2, 2, 263)