luke = {"1": {
    "1":  "Forþam ðe witodlice manega þohton þara þinga race geende-byrdan þe on ús gefyllede synt.",
    "2":  "swa us betæhtun ða þe hyt of frymðe gesáwon. and þære spræce þénas wæron;",
    "3":  "Me ge-þuhte geornlice eallum oð éndebyrdnesse writan þe; þú se sélusta theóphilus",
    "4":  "þæt ðu oncnáwe þara worda soþfæstnesse of ðam ðe þu gelæred eart;",
    "5":  "On herodes dagum iudéa cyninges. wæs sum sacerd on naman zacharias of abian túne. and his wíf wæs of áárones dohtrum. and hyre nama wæs elizabeth;",
    "6":  "Soðlice hig wæron butu riht-wise be-foran gode. gangende on eallum his bebodum and rihtwisnessum butan wrohte.",
    "7":  "And hig næfdon nan bearn. forðam ðe. elizabeth wæs unberende. and hy on heora dagum butu forð-eodon;",
    "8":  "Soðlice wæs geworden þa zacharias his sacerdes hades breác on hys gewrixles endebyrdnesse beforan gode.",
    "9":  "æfter gewunan ðæs sacerdhades hlotes. he eóde þæt he hys offrunga sette; Ða he on godes tempel eode",
    "10": "eall werod þæs folces wæs úte gebiddende on þære offrunga tíman;",
    "11": "Ðá ætywde him drihtnes engel standende on þæs weofodes swyðran healfe;",
    "12": "Ða wearð zacharias gedréfed þæt geseonde and him ege on-hreas;",
    "13": "Ða cwæð se engel him to. ne ondræd þu þe zacharias. forþam þin bén ys gehyred and þin wíf elizabeth þe sunu cenð. and þu nemst hys naman Iohannes.",
    "14": "And he byð þe to geféan and to blisse. and manega on his acennednysse gefagniað;",
    "15": "Soðlice he byð mære beforan drihtne and he ne drincð wín. ne beór. and he byð gefylled on haligum gaste. þonne gýt of hys modor innoðe.",
    "16": "And manega israhela bearna he gecyrð to drihtne hyra gode.",
    "17": "And he gæð toforan him on gaste. and elías mihte. þæt he fædera heortan to heora bearnum gecyrre. and ungeleaffulle to riht-wisra gleawscype. drihtne full-fremed folc gegearwian;",
    "18": "Ða cwæð zacharias to þam engele. hwanun wát ic þis; Ic eom nu eald and mín wíf on hyre dagum forð-eóde;",
    "19": "Ða andswarode him se engel; Ic eom gabriel ic þe stande beforan gode. and ic eom asend wið þe sprecan. and þe ðis bodian;",
    "20": "And nu þu byst suwiende. and þu sprecan ne miht. oð þone dæg þe ðas ðing gewurðaþ. forþam þú mínum wordum ne gelyfdest. þa beoð on hyra tíman gefyllede;",
    "21": "And þæt folc wæs zachariam geanbidiende and wundrodon þæt he on þam temple læt wæs;",
    "22": "Ða he út-eóde ne mihte he him to sprecan. and hig on-cneowon þæt he on þam temple sume gesihtðe geseah. and he wæs bicniende him and dúm þurh-wunede;",
    "23": "Ða wæs geworden þa his þenunga dagas. gefyllede wæron. he ferde to his huse;",
    "24": "Soðlice æfter dagum elizabeth his wíf ge-eacnode and heo bediglude hig fíf monþas and cwæð;",
    "25": "Soðlice me drihten gedyde þus. on þam dagum þe he geseah minne hosp betux mannum afyrran.",
    "26": "Soþlice on þam syxtan monðe wæs ásend gabriel se engel fram drihtne on galilea ceastre. þære nama wæs nazaréth.",
    "27": "to beweddudre fæmnan ánum were. þæs nama wæs iosep. of dauides húse. and þære fæmnan nama wæs maria.",
    "28": "Ða cwæþ se engel ingangende. hál wes ðú mid gyfe gefylled. drihten mid þe; Ðu eart gebletsud on wifum.",
    "29": "þa wearð heo on his spræce gedréfed. and þohte hwæt seo greting wære;",
    "30": "Ða cwæð se engel. ne ondræd þu ðe maría; Soðlice þu gyfe mid gode gemettest;",
    "31": "Soðlice nu þu on innoðe ge-eacnast. and sunu censt and his naman hælend genemnest;",
    "32": "Se byð mære and þæs hehstan sunu genemned. and him sylþ drihten gód his fæder. dauides setl.",
    "33": "And he ricsað on ecnesse on Iacobes húse. and hys ríces énde ne byþ;",
    "34": "Ða cwæð maria to þam engle. hu gewyrð þis forðam ic were ne on-cnáwe;",
    "35": "Ða andswarode hyre se engel; Se halga gast on þe becymþ and þæs heahstan miht þe ofer-sceadað. and forðam þæt hálige ðe of þe acenned byð byþ godes sunu genemned",
    "36": "And nu elizabeth þin mæge sunu on hyre ýlde ge-eacnode. and þe monað ys hyre sixta. seo is únberende genemned.",
    "37": "forþam nis ælc wórd mid góde únmihtelic;",
    "38": "Ða cwæþ maría her is drihtnes þínen. gewurþe me æfter þínum wórde. and se engel hyre fram gewat.",
    "39": "Soþlice on þam dagum arás maria and ferde on munt-land mid ofste. on iudeisce ceastre",
    "40": "And eode into zacharias húse and grete elizabeth;",
    "41": "Ða wæs geworden þa elizabeth gehyrde marían gretinge. þa gefagnude þæt cíld on hyre innoðe; And þa wearð elizabeth halegum gaste gefylled.",
    "42": "And heo clypode micelre stéfne. and cwæþ; Ðu eart betwux wífum gebletsod. and gebletsud ys þínes innoðes wæstm.",
    "43": "And hwanun is me ðis þæt mines drihtnes modor to me cume;",
    "44": "Sona swa þinre gretinge stefn on minum earum gewórden wæs. þa fahnude mín cild. on minum innoþe;",
    "45": "And eadíg þu eart ðu þe gelyfdest þæt fulfremede sýnd. þa ðing þe ðe fram drihtne gesæde synd;",
    "46": "Ða cwæð maria min sawl mærsaþ drihten;",
    "47": "And min gast geblissude on gode minum hælende;",
    "48": "Forðam þe he geseah hys þinene eadmodnesse; Soþlice heonun-forð mé eadige secgað ealle cneoressa.",
    "49": "forðam þe me micele þing dyde se ðe mihtig is. and hys nama ys hálig",
    "50": "And hys mild-heortnes of cneoresse on cneoresse hyne ondrædendum.",
    "51": "He worhte [mægne] on hys earme. he to-dælde þa ofer-módan. On móde hyra heórtan;",
    "52": "He awearp þa rícan of setle. and ða eaðmodan up ahóf;",
    "53": "Hingriende he mid gódum gefylde. and ofer-móde idele for-lét;",
    "54": "He afeng israhel hys cniht. and gemunde hys mildheortnesse;",
    "55": "Swa he spræc to úrum fæderum abrahame and hys sæde on á woruld;",
    "56": "Soþlice maria wunude mid hyre swylce þrý monþas. and gewende þa to hyre huse;",
    "57": "Ða wæs gefylled elizabethe cenning-tíd. and heo sunu cende.",
    "58": "And hyre nehcheburas and hyre cuðan þæt gehyrdon þæt drihten hys mild-heort-nesse mid hyre mærsude. and hig mid hyre blissodon;",
    "59": "Ða on þam ehteoþan dæge hig comon þæt cild ymsniþan. and nemdon hyne hys fæder naman zachariam.",
    "60": "Ða andswarode his modor nese soþes. ac he byð iohannes genemned;",
    "61": "Ða cwædon hig to hyre. nis nán on þínre mægðe þyson naman genemned;",
    "62": "Ða bicnodon hi to hys fæder hwæt he wolde hine genemnedne béon.",
    "63": "þa wrát he gebedenum wex-brede; Iohannes is hys nama; Ða wundrodon hig ealle;",
    "64": "Ða wearð sona hys muð and hys tunge geopenod and he spræc drihten bletsiende;",
    "65": "Ða wearð ege geworden ofer ealle hyra nehcheburas. and ofer ealle iudéa munt-lánd. wæron þas wórd gewid-mærsode.",
    "66": "And ealle þa ðe hit gehyrdon on heora heortan settun and cwædon; Wenstu hwæt byð þes cnapa. witodlice drihtenes hand wæs mid him;",
    "67": "And zacharias his fæder wæs mid halegum gaste afylled. and he witegode and cwæþ;",
    "68": "Gebletsud sí drihten israhela god. forþam þe he geneosode. and his folces alysednesse dyde;",
    "69": "And he ús hæle horn arærde. on dauides huse hys cnihtes;",
    "70": "Swa he spræc þurh hys halegra witegena muð. þa he of worldes frymðe spræcon.",
    "71": "And he alysde us of urum feondum. and of ealra þara handa þe ús hatedon;",
    "72": "Mildheortnesse to wyrcænne mid úrum fæderum. and gemunan his halegan cyþnesse;",
    "73": "Hyne us to syllenne þone að. þe he úrum fæder abrahame swór.",
    "74": "þæt we butan ege of úre feonda handa alýsede him þeowian.",
    "75": "On halignesse beforan him. eallum urum dagum;",
    "76": "And þu cnapa byst þæs hehstan witega genemned. þu gæst beforan drihtnes ansyne. his wegas gearwian;",
    "77": "To syllenne his folce hys hæle gewit on hyra synna. forgyfnesse;",
    "78": "Þurh innoþas úres godes mildheortnesse. on þam he ús geneosode of east-dæle up-springende;",
    "79": "Onlihtan þam þe on ðystrum and on déaþes sceade sittað. ure fét to gereccenne on sybbe weg;",
    "80": "Soþlice se cnapa weóx. and wæs on gáste gestrangod. and wæs on westenum oþ þone dæg hys æt-iwednessum ON ISRAHEL;"},

    "2":     {
        "1":  "Soþlice on þam dagum wæs geworden gebod fram þam casere augusto. þæt eall ymbe-hwyrft wære to-mearcod;",
        "2":  "Þeos to-mearcodnes wæs æryst gewórden fram þam deman syrige ciríno.",
        "3":  "And ealle hig eodon. and syndrie férdon on hyra ceastre;",
        "4":  "Ða ferde iosep fram galilea of þære ceastre nazareth. on iudeisce ceastre dauides. seo is genemned bethleem. forþam þe he wæs of dauides húse. and hirede",
        "5":  "þæt he férde mid marian þe him beweddod wæs. and wæs geeacnod;",
        "6":  "So[þ]lice wæs gewórden þa hi þar wæron. hire dagas wæron gefyllede þæt heo cende.",
        "7":  "And heo cende hyre frum-cennedan sunu. and hine mid cild-cláþum bewánd. and hine on binne aléde. forþam þe hig næfdon rúm on cumena huse;",
        "8":  "And hyrdas wæron on þam ylcan ríce waciende. and niht-wæccan healdende ofer heora heorda",
        "9":  "þa stód drihtnes engel wiþ híg and godes beorhtnes him ymbe-scean. and hi him mycelum ege adredon.",
        "10": "And se engel him to cwæð; Nelle ge eow adrædan. soþlice nu ic eow bodie mycelne gefean. se bið eallum folce.",
        "11": "forþam to-dæg eow ys hælend acenned. se is drihten crist on dauides ceastre;",
        "12": "And þis tácen eow byð; Ge ge-metað án cild hreglum bewunden. and on binne aled;",
        "13": "And þa wæs færinga geworden mid þam engle mycelnes heofonlices werydes god heriendra and þus cweþendra;",
        "14": "Gode sy wuldor on heahnesse and on eorðan sybb mannum godes willan;",
        "15": "And hit wæs gewórden þa ða englas to heofene férdon. þa hyrdas him betwynan spræcon and cwædon; Utun faran to bethleem. and geseon þæt wórd þe gewórden is. þæt drihten ús æt-ýwde;",
        "16": "And hig efstende comon. and gemetton marían and iosep and þæt cild on binne aled;",
        "17": "Þa hi þæt gesáwon þa on-cneowon hig be þam wórde þe him gesæd wæs be þam cilde;",
        "18": "And ealle þa ðe gehyrdon wundredon be þam þe him þa hyrdas sædon;",
        "19": "María geheold ealle þas wórd on hyre heortan smeagende;",
        "20": "Ða gewendon ham þa hyrdas god wuldriende and heriende on eallum þam ðe hi gehyrdon. and gesáwon; Swa to him gecweden wæs;",
        "21": "Æfter þam þe ehta dagas gefyllede wæron þæt ðæt cild emsnyden wære. his nama wæs hælend; Se wæs fram engle genemned. ær he on innoðe ge-eacnod wære;",
        "22": "And æfter þam þe hyre clænsunge dagas gefyllede wæron. æfter moyses æ. hi læddon hyne on hierusalem þæt hi hine gode gesettun",
        "23": "swa swa on drihtnes æ. awriten is; þæt ælc wæpned gecýnd-lím. ontynende. byð drihtne halig genemned;",
        "24": "And þæt hig offrunge seáldon æfter þam þe drihtnes æ. gecweden is. twa turtlan. oððe twegen culfran briddas.",
        "25": "And þa wæs án man on hierusalem þæs nama wæs simeon and þes man wæs riht-wís and oþ israhela frofor geanbidiende. and háli gast him on wæs.",
        "26": "And he andsware fram þam halegan gaste onfeng. þæt he deað ne gesawe. buton he ær drihten crist gesawe;",
        "27": "And on gaste he on þæt tempel cóm. and þa his magas læddon þone hælend. þæt hig for him æfter þære .æ. gewunan dydon.",
        "28": "he onfeng hine mid his handum. and god bletsode and cwæð;",
        "29": "Drihten. nu þu lætst þinne þeow æfter þinum worde on sibbe;",
        "30": "Forðam míne eagan gesawon þine hæle.",
        "31": "ða þu ge-earwodest beforan ansyne eallra folca;",
        "32": "Leoht to þeoda awrigenesse and to þines folces wuldre ISRAHEL.",
        "33": "Ða wæs his fæder and his modor wundriende be þam þe be him gesæde wæron;",
        "34": "And þa bletsude hig simeon and cwæþ to marian his meder; Loca nu þes is on hryre. and on æryst asett manega on israhel. and on tacen þam ðe wið-cweden byð;",
        "35": "And his swurd þine sawle þurh-færð. þæt geþohtas sýn awrigene of manegum heortum;",
        "36": "And anna wæs witegystre fanueles dohtor of asséres mægðe þeos wunude manigne dæg. and heo leofode mid hyre were seofan gér of hyre fæmn-háde.",
        "37": "And heo wæs wudewe oð feower and hund-eahtatig geara; Seo of þam temple ne gewat. dæges and nihtes þeowigende on fæstenum and on halsungum.",
        "38": "And þeos ðære tíde becumende drihtne andette and be him spræc eallum þam þe ge-anbidedon hierusalem alysednesse;",
        "39": "And þa hi ealle þing gefyldon. æfter drihtnes .æ. hi ge-hwurfon on galileam on heora ceastre nazareth;",
        "40": "Soðlice þæt cild weox and wæs gestrangod wís-domes full. and godes gyfu wæs on him.",
        "41": "And his magas ferdon ælce gere to hierusalem on easter-dæges freols-tíde.",
        "42": "And þa he wæs twelf wintre hy fóron to hierusalem to þan easterlican freolse æfter hyra gewunan.",
        "43": "And gefylledum dagum þa hig agéngehwurfon. beláf se hælend on hierusalem. and his magas þæt nyston.",
        "44": "wendon þæt he on heora gefére wære. Þa cómon hig ánes dæges fær. and hine sohton betux his magas and his cuðan.",
        "45": "ða hig hyne ne fundon hig gewendun to hierusalem hyne secende;",
        "46": "Ða æfter þrim dagum hig fundon hine on þam temple sittende on middan þam lareowum. hlystende and hi ahsiende;",
        "47": "Þa wundrodon hig ealle þe gehyrdon be his gleaw-scipe. and hys and-swarum;",
        "48": "Ða cwæþ his modor to him; Sunu hwi dydest þu unc ðus. þin fæder and ic sarigende þe sohton;",
        "49": "Ða cwæð he to him. hwæt is þæt gyt me sohton. nyste gyt þæt me gebyrað to beonne on þam ðingum ðe mínes fæder synt;",
        "50": "Ða ne ongéton híg þæt wórd þe he to him spræc;",
        "51": "Ða ferde he mid him and com to nazareth. and wæs him under-þeod; And his modor geheold ealle þas wórd on hyre heortan smeagende;",
        "52": "And se hælend þeah on wísdome and on ylde. and mid gyfe. mid gode and mid mannum"},

    "3":     {
        "1":  "Soðlice þam fifteoðan geare þæs caseres anwealdes tiberíí. begymendum þam pontiscan pilate iudéa-þeode. feorðan dæles ríca galiléé herode. filippo his breþer feorðan dæles ríca. Iturie. and þæs ríces traconitidis and lisania abilíne feorþan dæles ríca.",
        "2":  "under ðara sacerda ealdrum anna and caifá. godes word wæs geworden ofer zacharias sunu on westene",
        "3":  "And he cóm into eall iordanes rícæ bodiende dæd-bóte fulluht. and synna forgyfenesse.",
        "4":  "swa hit awriten ys on isaias bec þæs witegan; Clypiende stéfen on westene. gegearwiað drihtnes weg. doð his siðas rihte;",
        "5":  "Ælc denu bið gefylled. and ælc munt and beorh byð genyðerud. and þwuru beoð on gerihte. and ungerydu on sméðe wegas.",
        "6":  "And ælc flæsc gesihð godes hæle;",
        "7":  "Soþlice he cwæð to þam menegum þe férdon þæt hi wæron gefullode fram him. eala næddrena cynn hwa æt-ywde eow þæt ge fleon fram þam towerdan yrre;",
        "8":  "Doð geornlice dæd-bóte wæst-mas and ne ongynne ge cweðan. we habbað us to fæder abraham; Ic secge eow. þæt god is swa mihtig þæt he mæg of þysum stánum abrahames bearn aweccan;",
        "9":  "Nu is seo æx asett. to ðæs treowes wyrtruman. witodlice ælc treow þe ne bryncð godne wæs[t]m. bið for-corfen and on fýr aworpen;",
        "10": "Þa ahsodon hyne þa menegu and cwædon. hwæt do we;",
        "11": "Ða cwæð he to him. se þe hæfð twa tunecan sylle þam þe næfð. and þam gelice dó se þe mettas hæfþ;",
        "12": "Ða comon þa mánfullan þæt hig aþwegene wæron. and cwædon to him. lareow hwæt do we;",
        "13": "Þa cwæð he ne do ge naht mare þonne þæt eow geset is;",
        "14": "Ða ahsodon hine þa cempan and cwædon. and hwæt do we; Ða sæde he him. ne sleage nanne; Ne tále ne doð. and beoð eð-hylde on eowrum andlyfenum;",
        "15": "Soðlice þam folce wenendum and eallum on hyra heortan þencendum be iohanne hwæþer he crist wære;",
        "16": "Ða andswarude iohannes him. eallum secgende; Witodlice ic eow on wætere fullige; Soþlice cymð strengra þonne ic. þæs ic ne eom wyrþe þæt ic hys sceo-þwancg úncnytte; He eow fullað on halgum gaste and on fýre;",
        "17": "And his fann ys on his handa. and he feormað his bernes flóre. and gaderað hys hwæte into his berne. þæt ceaf he for-bærnþ. on un-ácwencedlicum fýre;",
        "18": "Manega oðre þing bodigende he þæt folc lærde;",
        "19": "Herodes se feorðan dæles ríca. þa he wæs fram him geðread. be ðære herodiadiscan hys broðor wife. and be eallum yfelum þe herodes dyde;",
        "20": "And ofer eall þæt ge-icte þæt he be-clysde iohannem on cwearterne;",
        "21": "Soðlice wæs geworden þa eall þæt folc wæs gefullod. and þam hælende gefulledum and gebiddendum. heofon wæs ge-openud",
        "22": "And se halega gast astah lichamlicre ansyne on hyne swa án culfre. and stefen wæs of heofone geworden and þus cwæð; Ðu eart min gecorena sunu. on þe me gelicode.",
        "23": "And se hælend wæs on ylde swylce þritig wintre. þæt menn wendon þæt he wære iosepes sunu; Se wæs heliges sunu.",
        "24": "se wæs nazareth. swa of cneorysse on cneorysse oð adám; Se wæs godes sunu. oð fíf and hund-seofantig cneoryssa;",
        "25": "Missing",
        "26": "Missing",
        "27": "Missing",
        "28": "Missing",
        "29": "Missing",
        "30": "Missing",
        "31": "Missing",
        "32": "Missing",
        "33": "Missing",
        "34": "Missing",
        "35": "Missing",
        "36": "Missing",
        "37": "Missing",
        "38": "Missing"},

    "4":     {
        "1":  "Soðlice se hælend wæs full halgum gáste and ferde fram iordane. and he wæs fram haligum gaste gelæd. on sumum westene",
        "2":  "feowertig daga. and wæs fram deofle costod. and he on þam dagum nán þing ne æt; And þam dagum gefylledum hine hingrede;",
        "3":  "Ða cwæð se deofol him to. gif þu sy godes sunu sege þisum stáne þæt he to hlafe gewurðe;",
        "4":  "Ða andswarude him se hælend; Hit is awriten þæt se man ne leofaþ be hláfe anum. ac of ælcum godes wórde;",
        "5":  "And þa lædde se deofol hyne. and ætywde him ealle rícu eorðan ymbe-hwyrftes. on ánre byrhm-hwíle",
        "6":  "And to him cwæð; Ealne þisne anweald ic ðe sylle. and hyra wuldor. forþam þe hi me synt gesealde. and ic hi sylle þam ðe ic wylle;",
        "7":  "Witodlice ealle hig beoð þine gif þu geeað-metst beforan me;",
        "8":  "Þa andswarode him se hælend; Hit is awriten. drihten þinne god ðu geead-metst. and him anum þeowast;",
        "9":  "Ða lædde he hyne on hierusalem and gesette hine ofer þæs temples hricg. and him to cwæð; Gyf þu sy godes sunu ásend þe heonun nyþer;",
        "10": "Soðlice hyt is awriten. þæt he hys englum be þe bebyt þæt hig þe gehealdon.",
        "11": "And þæt hig þe mid handum nimon. þelæs þu ðinne fot æt stáne æt-speorne;",
        "12": "Ða cwæð se hælend him andswariende; Hyt is gecweden. ne costa þu drihten þinne god;",
        "13": "And ealre þære costunge gefylledre. se deofol him sume hwile fram gewát;",
        "14": "Þa ferde se hælend on gastes mægene on galileam. and his hlisa be him ferde on eall þæt ríce.",
        "15": "And he lærde be hyra gesamnungum. and wæs fram eallum gemærsod;",
        "16": "Ða cóm he to nazareth. þar he afed wæs. and he eode on reste-dæge on þa gesamnunge æfter his gewunan and he arás þæt he rædde.",
        "17": "And him wæs geseald isaias bóc þæs witegan and sona swa he þa boc unféold þa funde he þar awriten.",
        "18": "drihtnes gast is ofer me. for-þam ðe hé smyrede mé. he sende me þearfum bodian. and gehæftum alysednesse. and blindum gesihþe. for-brocene ge-hælan",
        "19": "And bodian drihtnes and-fenge ger. and edleanes dæg;",
        "20": "And þa he þa bóc befeold he hig þam ðéne agef and sæt. and ealra heora eagan on þære gesamnunge wæron on hyne behealdende;",
        "21": "Ða ongan he him to cweðan; Soþlice to-dæg þis gewrit is on eowrum earum gefylled;",
        "22": "And hig ealle wæron þæs gecnæwe. and wundredon be þam wordum þe of his muþe eode. and þus cwædun; Nys þes iosepes sunu.",
        "23": "ða cwæþ he. witodlice ge secgað me þas gelicnesse. eala læce. gehæl ðe sylfne; Do hér on þinum earde. swa fela wundra swa we ge-hyrdon gedóne on cafarnaum;",
        "24": "Ða cwæð he soðlice ic eow secge þæt nán witega nis and-fenge on his eþele;",
        "25": "Soþlice ic eow secge manega wudewan wæron on helías dagum on hisrahel. ða þa seo heofon wæs belocen þreo ger and syx monþas; Þa wæs gewórden mycel hunger on ealle eorðan",
        "26": "And to þara nanum næs helias asend. buton to anre wudewan on sarepta sidónie;",
        "27": "And manega licþroweras wæron on israhel. under heliséo þam witegan. and hyra nán næs aclænsud buton náámán se sirisca;",
        "28": "Ða wurdon hig ealle on þære gesamnunge mid yrre gefylled. þas þing gehyrende;",
        "29": "And hig arison and scufon hine of ðære ceastre. and læddon hine ofer ðæs muntes cnæpp. ofer þone hyra buruh getimbrud wæs. þæt hi hyne nyðer bescufon.",
        "30": "þa ferde he þurh hyra midlen;",
        "31": "And he ferde to cafarnaum on galileisce ceastre. and hi þar on reste-dagum lærde",
        "32": "And hig wundredon be his lare. forþam his spæc on anwealde wæs;",
        "33": "And on hyra gesamnunge wæs sum man unclæne deofol hæbbende. and he hrymde micelre stefne",
        "34": "And cwæþ; Læt lá nadzarenisca hælend. hwæt is us and þe. com þu us to for-spillanne. ic wát þæt ðu eart godes halega;",
        "35": "And þa cidde him se hælend and cwæþ. adumba and ga him of; and þa he ut-adraf hine on heora midlene. he him fram-gewát. and him naht ne derude;",
        "36": "Ða wurdon hig ealle forhte and spræcon him betwynan. and cwædon. hwæt ys þæt word þæt he on mihte and on mægene un-clænum gastum bebyt and hig ut-gaþ;",
        "37": "Ða wæs his hlisa ge-widmærsod on ælcere stowe þæs rices;",
        "38": "Soþlice he aras of heora gesamnunge and ferde on simones hus; Ða wæs simones sweger geswenced on mycelum feferum. and hig hyne for hyre bædon.",
        "39": "And he standende ofer hig þam fefore bebéad and he hig forlet and heo sóna aras and him þenode;",
        "40": "Soðlice þa sunne asáh ealle þe untrume wæron on mislicum adlum hig læddon him to and he syndrygum hys hánd on-settende híg gehælde;",
        "41": "Ða ferdon þa deoflu of manegum hrymende and cweðende; Soðes þu eart godes sunu. and he ne geþafude þæt hig æni þing spræcon forþam þe wiston þæt he crist wæs;",
        "42": "Ða gewordenum dæge se hælend ut-gangende ferde on weste stówe. and þa meniu hine sohtun. and hi comon to him. and behæfdon hine. þæt he him fram ne gewite;",
        "43": "Þa sæde he him. soðlice me gedafænað oðrum ceastrum godes rice bodian. forþam. to þam ic eom asend",
        "44": "And he wæs bodigende on galilea ge-samnungum;"},

    "5":     {
        "1":  "Soþlice wæs geworden þa ða menegu him to comon þæt hig godes word gehyrdon. he stód wið þone mere genesareth.",
        "2":  "And he geseah twa scípu standende wið þæne mere; Ða fisceras eodun and wohson heora nett;",
        "3":  "He þa astigende on án scyp. þæt wæs simones bæd hyne þæt he hit lyt-hwón fram lande tuge. and on þam scipe sittende he lærde þa menegu;",
        "4":  "Ða he sprecan geswac he cwæþ to simone; Teoh hit on dypan and lætað eowre nett on þone fisc-wer;",
        "5":  "Þa cwæþ símon him andswariende; Eala be-beodend ealle niht swincende we naht ne gefengon; Soðlice on þinum worde ic mín nett ut-læte;",
        "6":  "And þa hi þæt dydon hig betugon mycele menigeo fixa. and hyra net wæs to-brocen.",
        "7":  "And hig bicnodon hyra geferan. þe on oðrum scipe wæron. þæt hi comun and him fylston; Ða comon hig and gefyldon butu þa scipu. swa þæt hi neh wæron besencte;",
        "8":  "Þa petrus þæt geseah he feoll to þæs hælendes cneowum and cwæð; Drihten. gewít fram me forþam ic eom synfull mann.",
        "9":  "And he wundrude and ealle þa ðe mid him wæron on þam were þara fixa þe hi gefengon;",
        "10": "Gelice iacobum and iohannem zebedeis suna. þa wæron simones geferan; Ða cwæþ se hælend to simone. ne ondræd þu þe; Heonon forð þu byst men gefonde;",
        "11": "And hig tugon hyra scypo to lande. and for-leton hig and folgodon þam hælende;",
        "12": "Ða he wæs on ánre ceastre þa wæs þar án hreofla and þa he geseah þæne hælend þa astrehte he hine and bæd and þus cwæð; Drihten. gyf þu wylt þu miht me geclænsian;",
        "13": "And he æt-hrán hine his handa áþenede and cwæð; Ic wylle. si þu geclænsud; And sona se hreofla him fram férde",
        "14": "And he bebead him þæt he hit nanum men ne sæde. ac gá æt-yw þe þam sacerde. and bring for þínre clænsunga swa moyses bebead him on gewitnesse;",
        "15": "Witodlice þæs þe má seo spræc be him férde and mycele menegeo comun þæt hi ge-hyrdon and wurdon gehælede fram hyra untrumnessum;",
        "16": "He þa ferde on westen and hyne gebæd;",
        "17": "Ða wæs anum dæge geworden þæt he sæt and hig lærde and þa wæron þa fariséi sittende and þære. æ.-lareow-was. þa comon of ælcon castele galiléæ and iudeæ. and hierusalem and drihtnes mægen wæs hig to gehælene;",
        "18": "And þa bæron men on anum bedde anne man. se wæs lama.",
        "19": "And hig ne mihton hine inbringan and alecgan beforan him. for þære menigo þe mid þam hælende wæs; Þa astigon hig uppan þæne hróf and þurh þa watelas hine mid þam bedde asende beforan þæne hælend;",
        "20": "Ða he ge-seah hyra geleafan he cwæð; La mann þe synd þine synna forgyfene;",
        "21": "Þa agunnon þencan þa boceras and farisei and cwædon. hwæt is þes þe her sprycþ woffunga; Hwa mæg synna for-gyfan buton god ana;",
        "22": "Ða se hælend gecneow hyra geþancas he andswariende cwæþ to him. hwæt þencege on eowrum heortum.",
        "23": "hwæðer is eðre to cweþenne þe synd þine synna for-gyfene. hwæþer þe cweþan aris and ga.",
        "24": "þæt ge witon þæt mannes sunu on eorðan anwea[l]d hæfð synna to for-gyfanne; And he sæde þam laman. þe ic secge aris. nim þin bed. and ga on þin hús;",
        "25": "And he sona be-foran hím aras. and nam þæt he on læg and to his huse ferde and god wuldrode.",
        "26": "And hig ealle wundredon and god mærsodon and wæron mid ege gefyllede. and cwædon. soðes we to-dæg wundru gesawon;",
        "27": "Þa æfter þam he ut-eode and geseah publicanum he wæs oþrum naman leuí gehaten æt ceap-sceamule sittende. and he cwæþ to him filig me;",
        "28": "And he him þa filigde and ealle hys þing for-let;",
        "29": "And leuí dyde him mycelne gebeorscype on his huse. and þar wæs mycel menegeo manfulra and oðerra þe mid him sæton;",
        "30": "Þa murcnodon þa farisei and þa boceras and cwædon to hys leorning-cnihtum. hwi etege and drincað mid manfullum and synfullum;",
        "31": "Ða andswarude se hælend and cwæþ to him; Ne beþurfon læces þa ðe hale sýnd. ac þa ðe unhælþe habbaþ;",
        "32": "Ne com ic riht-wise clypian. ac synfulle on dædbote;",
        "33": "Ða cwædon hig to him. hwi fæstað iohannes leorning-cnihtas gelómlice and halsunga doð. and eall-swa farisea. and þine etað and drincað;",
        "34": "Þa cwæð he cwystuþu magon þæs brydguman bearn fæstan swa lange swa se brydguma myd him ys;",
        "35": "Soþlice þa dagas cumaþ þonne se brydguma him byð afyrred. þonne fæstað hig on þam dagum;",
        "36": "Þa sæde he him an big-spell. ne asend nan mán scýp of níwum reafe on eald réaf. elles þæt níwe slít. and se niwa scyp ne hylp þam ealdan;",
        "37": "Ne nan man ne sent níwe wín on ealde bytta. elles þæt níwe wín brycð þa bytta and þæt wín byð agoten. and þa bytta for-wurðað;",
        "38": "Ac níwe wín is to sendenne on níwe bytta. þonne beoð þa bytta gehealdene;",
        "39": "And ne drincð nán man eald wín and wylle sona þæt níwe. he cwyþ. þæt ealde is betere;"},

    "6":     {
        "1":  "Soþlice wæs geworden on þam æfteran reste-dæge. æryst þa he ferde þurh þa æceras hys leorning-cnihtas þa eár pluccedon and mid hyra handum gnidon and æton;",
        "2":  "Ða cwædon sume of þan sundor-halgan. hwi do ge þæt eow alýfed nis on reste-dagon;",
        "3":  "Þa andswarode him se hælend ne rædde ge þæt. hwæt dauid dyde þa hine hingrede. and þa ðe mid him wæron.",
        "4":  "hu he eode into godes huse. and nam þa offrung-hlafas and hig æt. and þam sealde þe mid him wærun. þa nærun alyfede to etanne buton sacerdon anum;",
        "5":  "And he sæde him þæt drihten is mannes sunu. eac swylce reste-dæges;",
        "6":  "Soðlice on oðrum reste-dæge wæs geworden þæt he on gesamnunge eode and lærde. and þar wæs sum man and his swyðre hand wæs for-scruncen;",
        "7":  "Ða gymdon þa boceras and farisei hwæþer he on reste-dæge hælde. þæt hi hyne gewregdon;",
        "8":  "Soþlice he wiste hyra geþancas. and he sæde þam men þe ða for-scruncenan hand hæfde. arís and stánd her amiddan; Þa arás he and stód;",
        "9":  "Ða cwæþ se hælend to him; Ic ahsige eow alyfþ on reste-dagum wel don. oððe yfele. sawle hale gedon. hwæþer ðe for-spillan;",
        "10": "And him eallum gesceawodum mid yrre he sæde þam men; Aþene þine hand. and he aþenode and his hand wæs ge-edniwod;",
        "11": "Þa wurdon hig mid unwisdóme gefyllede and spæcon betux him hwæt hig þam hælende dydon;",
        "12": "Soþlice on þam dagum he férde on anne munt hine gebiddan. and wæs þar waciende on godes gebede;",
        "13": "And þa ða dæg wæs he clypode hys leorning-cnihtas and geceas twelf of him. and þa he nemde apostolas;",
        "14": "Simonem þæne he nemde Petrus and his broðor andreas. Iacobum and Iohannem. Filippum. and Bartholomeum.",
        "15": "And Thomám. and Matheum. and Iacobum. alfei. and simonem. se is genemned zelotes.",
        "16": "Iudam. Iacobi. and iudam scarioð se wæs læwa;",
        "17": "And mid him farendum he stód on feld-lice stówe. and mycel wered his leorning-cnihta. and mycel menegeo fram ealra iudea and fram ierusalem. and ofer muþan and sæ-gemæro tíri and sidónis. ða coman þæt hi hyne gehyrdon. and wæron of hyra adlum gehælede.",
        "18": "And þa ðe wæron of unclænum gastum ge-drehte wærun gehælede;",
        "19": "And eal seo menigeo sohte hine tó æt-hrinenne. forþam þe mægen of him eode and he ealle gehælde;",
        "20": "Ða cwæþ se hælend beseonde to his leorning-cnihtum; Eadige synd ge þearfan on gaste forþam þe godes ríce is eower;",
        "21": "Eadige synd ge ðe hingriað nú. forþam þe ge beoð gefyllede; Eadige synt ge ðe nu wepað. forþam ge hlihaþ;",
        "22": "Eadige beo ge. þone eow men hatiað and ehtað. and on-hiscaþ. and awurpað eowerne naman swa swa yfel for mannes suna;",
        "23": "Ge-blissiað and gefagniað on þam dagum. nu eower med is mycel on heofenum; Soðlice æfter þissum þingum hyra fæderas dydon þam witegum;",
        "24": "Þeah-hwæðere wá eow witegum. forþam þe ge eowerne frofor habbað;",
        "25": "Wa eow þe ge-fyllede synt. forþam þe ge hingriað. Wa eow þe nu hlihað. forþam þe ge heofað and wepað;",
        "26": "Wa eow þonne eow ealle men bletsiað. æfter þissum þingum hyra fæderas dydon þam witegum;",
        "27": "Ac ic eow sege forþam þe ge gehyraþ. lufiað eowre fynd doþ þam tala þe eow hatedon;",
        "28": "Bletsiað þa ðe eow wiriað. gebiddaþ for þa þe eow on-hisceað;",
        "29": "And þam þe slihþ on þin gewenge wend oðer agén. and þam þe ðin reaf nymþ. ne for-beod him no þíne tunecan;",
        "30": "Syle ælcum þe ðe bidde. and se ðe nimþ þa ðing þe ðíne synt ne mynega þu hyra;",
        "31": "And swa ge wyllaþ þæt eow men dón doþ him gelice;",
        "32": "And hwylc þanc is eow gif ge lufiað þa þe eow lufiað; Soðlice synfulle lufiað þa þe hi lufiað;",
        "33": "And gyf ge wel doð. þam ðe eow wel doð. hwylc þanc is eow. witodlice þæt doð synfulle.",
        "34": "And gyf ge lænaþ þam þe ge eft æt onfoð. hwylc þanc is eow; Soþlice synfulle synfullum lænað. þæt hi gelíce onfón.",
        "35": "þeah-hwæðere lufiað eowre fýnd and him wel doð. and læne syllað nan þing þanun eft ge-hihtende. and eower med byþ [mycel] on heofone. and ge beoþ þæs hehstan bearn. forþam þe he is gód ofer unþanc-fulle and ofer yfele;",
        "36": "Heornost-lice beoþ mild-heorte swa eower fæder is mild-heort;",
        "37": "Nelle ge deman. and ge ne beoð demede; Nelle ge ge-nyðerian. and ge ne beoð genyþerude; Forgyfaþ. and eow byð for-gyfen;",
        "38": "Syllað and eow byþ geseald gód gemet and full. geheapod and ofer-flowende hig syllaþ on eowerne bearm; Þam sylfan geméte þe ge metað. eow byð gemeten;",
        "39": "Ða sæde he him sum bigspell; Segst þu. mæg se blinda þæne blindan lædan. hu ne feallaþ hig begen on þæne pytt;",
        "40": "Nis se leorning-cniht ofer þone lareow; Ælc byð fulfremed. gif he is swylce hys lareow;",
        "41": "Hwi gesihst þu þa egle on þines broþor eagan. and ne ge-sihst þæne beam on þinum eagan;",
        "42": "And hu miht þu segan þínum breþer bróþor læt þæt ic ateo þa egle of þínum eage. and þu sylf ne ge-syhst þæne beam on þinum agenum eagan; Eala licetere. teoh ærest þone beam of þinum eage. and þonne þu gesihst þæt ðu ateo þa egle of þines broðor eage;",
        "43": "Nys god treow þe yfelne wæstm deð. ne nis yfel treow. gódne wæstm donde;",
        "44": "Ælc treow is be his wæstme on-cnáwen; Ne hig of þornum fíc-æppla ne gaderiaþ. ne winberian on gorste ne nimað;",
        "45": "God man of godum gold-hórde. hys heortan. god forð-bringð. and yfel man of yfelum gold-horde yfel forð-bringþ; Soðlice se muð spycð swa seo heorte þencð.",
        "46": "hwi clypege ge mé drihten drihten. and ne doð þæt ic eow secge;",
        "47": "Ælc þara þe to me cymþ and míne spræca gehyrð and þa deþ. ic him æt-ýwe hwam he ge-lic is;",
        "48": "He ys gelic timbriendum men his hús; Se dealf deopne and hys grund-weall ofer þæne stán asette; Soðlice gewordenum flode hit fleow into þam huse. and hyt ne mihte þæt hus astirian. hit wæs ofer þæne stán getrymed;",
        "49": "Se ðe gehyrð and ne déþ. he is gelíc þam timbriendan men his hus ofer þa eorþan butan grund-wealle. and þæt flod in-fleow. and hrædlice hyt afeoll and wearð mycel hryre þæs huses;"},

    "7":     {"1":  "Soþlice ða he ealle his wórd gyfylde on þæs folces hlyste. he eode into cafarnaum;",
              "2":  "Þa wæs sumes hundred-mannes þeowa untrum. se wæs sweltendlic. se wæs him dýre;",
              "3":  "And þa he gehyrde be þam hælende he sende to him iudea ealdras and bæd þæt he cóme. and hys þeow gehælde;",
              "4":  "Þa hí to þam hælende comun. hi bædon hyne geornlice and þus cwædon; He is wyrðe þæt ðu him tilige.",
              "5":  "witodlice he lufað úre þeóde. and he us úre samnunge getimbrode;",
              "6":  "Þa ferde se hælend mid him. and þa he wæs un-feor þam huse se hundred-mann sende hys frýnd to him and cwæþ; Drihten nelle þu beon gedreht. ne eom ic wyrðe þæt ðu ga under míne þecene.",
              "7":  "forþam ic ne tealde me sylfne þæt ic to ðe cóme; Ac cweð þín wórd and min cniht byð gehæled;",
              "8":  "Ic ne (sic) eom an man under anwealde gesett; Cempan under me hæbbende. and ic secge þissum gá and he gæð. and ic secge þissum cum þonne cymð he. and ic secge minum þeowe. do þis and he deð;",
              "9":  "Ða wundrude se hælend þam gehyredum. and cwæþ to þære menigeo bewend; Soþlice ic secge eow ne funde ic on israhel swa mycelne geleafan.",
              "10": "And þa ðá ham comon ðe asende wæron hig gemetton halne þone þe ær untrum wæs;",
              "11": "Þa wæs syððan gewórden he férde on þa ceastre þe is genemned naím. and mid him ferdun hys leorning-cnihtas. and mycel menego;",
              "12": "Þa he ge-nealæhte þære ceastre gate þa wæs þar án dead man geboren anre wudewan sunu þe nanne oðerne næfde; and seo wudewe wæs þar. and mycel menegu þære burhware mid hyre;",
              "13": "Þa se hælend hig ge-seah þa wæs he mid mild-heortnesse ofer hig gefylled. and cwæþ to hyre. ne wep þu ná.",
              "14": "Ða genealæhte he and þa cyste æt-hran. þa æt-stodon þa þe hyne bæron; Þa cwæþ se hælend. eala geonga þe ic secge arís;",
              "15": "Ða arás se þe dead wæs. and ongan sprecan. þa agef he hine hys meder;",
              "16": "Þa ofer-eode ege hig ealle. and hig god mærsodon and cwædon. þæt mære witega on us arás. and þæt god hys folc geneosude;",
              "17": "Ða férde þeos spæc be him on ealle iudea. and embe eall þæt ríce;",
              "18": "Ða cyddun iohannes leorning-cnihtas him be eallum þysum þingum;",
              "19": "Þa clypode iohannes twegen of his leorning-cnihtum. and sende to þam hælende. and þus cwæþ; Eart þu þe [to] cumene eart. hwæðer þe we oþres scylon onbydan;",
              "20": "Ða hig to him comun þus hig cwædon. Iohannes se fulluhtere us sende to þe and þus cwæð; Eart þu ðe to cumenne eart þe we sculon oðres onbidan;",
              "21": "Soðlice on þære tíde he ge-hælde manega of adlum. ge of wítum and of yfelum gastum. and manegum blíndum he ge-sihþe forgeaf;",
              "22": "Ða cwæþ se hælend; Faraþ and cyþað iohanne þa ðing þe ge ge-sáwon and ge-hyrdon; þæt blinde geseoð and healte gaþ. hreoflan synt gehælede. deafe gehyrað. deade arisaþ. þearfan bodiað.",
              "23": "And eadíg ys swa hwylc swa ne byð on me ge-untrywsud;",
              "24": "And þa þa iohannes ærend-dracan ferdon. þa cwæð se hælend to þam folce be Iohanne; Hwi ferde ge on westene geseon þæt hreod þe byð mid wínde astyred;",
              "25": "Ac hwi ferde ge to seonne þone man mid hnescum reafum gescryddne; Þa ðe synt on deorwurþum reafe and on estum;",
              "26": "Ac hwi ferde ge þæne witegan geseon. witodlice ic eow secge he is mara þonne witega;",
              "27": "Ðes is be þam þe awriten is. nu ic asende minne engel beforan þine ansyne. se ge-gearwað þinne weg beforan þe.",
              "28": "Soþlice ic eow secge. nis betwúx wífa bearnum nan mærra witega þonne iohannes se fulluhtere; Se þe is læssa on godes ríce. se is his mara.",
              "29": "And eall folc þis gehyrende sundor-halgan god heredon and gefullede on iohannes fulluhte;",
              "30": "Soþlice þa sundor-halgan and þa ægleawan forhogodon þæs hælendes geþeaht on him sylfon. na fram þam hælende gefullode;",
              "31": "Hwam telle ic gelíce þisse cneorisse men. and h[w]am synt hi gelice;",
              "32": "Hi synt gelice cildum on stræte sittendum and specendum betwux him and cweðendum; We sungon eow be hearpan. and ge ne saltudun. we heofdun and ge ne weopun;",
              "33": "Soþlice iohannes cóm se fulluhtere hláf ne ætende ne wín drincende. and ge cweðað. deofol-seocnysse he hæfð;",
              "34": "Mannes sunu cóm. etende and drincende. and ge cweþað þes man is swelgend and wín dringcende. mán-fullra and synfulra freond;",
              "35": "And wisdom is geriht-wisud on eallum his bearnum;",
              "36": "Þa bæd hine sum of þam sundor-halgum þæt he mid him æte. ða eode he into þæs fariseiscan húse and gesæt;",
              "37": "And þa þæt wíf þe wæs on þære ceastre synfull. þa heo on-cneow þæt he sæt on þæs fariseus húse. heo brohte hyre sealf-box.",
              "38": "And stód wið-æftan his fét. and ongan mid hyre tearum hys fét þwean. and drigde mid hyre heafdes fexe. and cyste hys fét and mid sealfe smyrede;",
              "39": "Ða se sundor-halga þe hyne ingelaðode þæt geseah. he cwæþ on hys geþance; Gyf þe man witega wære. witodlice he wiste hwæt. and hwylc þis wíf wære þe his æt-hrinþ þæt heo synful is;",
              "40": "Ða cwæð se hælend him andswariende; Symon ic hæbbe þe to secgenne sum ðing; Þa cwæð he. lareow sege þænne;",
              "41": "Twegen gafol-gyldon wæron sumum lænende. án sceolde fíf hund penega. and oðer fiftig;",
              "42": "Ða hig næfdon hwanon hi hyt aguldon. he hit him bám forgef; Hwæþer lufode hyne swyðor;",
              "43": "Þa andswarode simon. ic wene. se ðe he máre forgef. Ða cwæð he rihte. þu demdest;",
              "44": "Þa be-wende he hyne to þam wífe. and sæde simone; Ge-syhst þu þis wíf ic eode into þinum huse ne sealdest þu me wætan to minum fótum; Ðeos mid hyre tearum mine fét þwóh. and mid hyre loccum drigde;",
              "45": "Coss þu me ne sealdest. þeós syððan ic in-eode. ne ge-swac þæt heo mine fét ne cyste;",
              "46": "Min heafod þu mid ele ne smyredest. þeos smyrede mid sealfe mine fét;",
              "47": "For-þam ic secge þe. hyre synt manega sinna forgyfene. for-þam heo me swyðe lufode; Læsse lufað þam ðe læsse forgyfen ys;",
              "48": "Þa cwæþ he to hyre. þe sýnt þine synna for-gyfenne;",
              "49": "Ða begunnon þa ðe þar sæton betwux him cweðan; Hwæt is þes þe manna synna forgyfð;",
              "50": "Ða cwæþ he to þam wífe. þin geleafa þe dyde hále gá nú on sybbe;"},

    "8":     {
        "1":  "Syððan wæs geworden þæt he ferde þurh þa ceastre and þæt castel. godes ríce prediciende and bodiende. and hi twelfe mid [hym]",
        "2":  "And sume wíf þe wæron gehælede of awyrgdum gastum. and untrum-nessum. seo magdalenisce maría of þære seofan deoflu ut-eodon.",
        "3":  "And iohanna chuzan wíf herodes gerefan. and susanna and manega oðre þe him of hyra spédum þenedon;",
        "4":  "Soþlice þa mycel menegeo com and of þam ceastrum to him efstun. he sæde him án big-spel;",
        "5":  "Sum man his sæd seów. þa he þæt seow sum feoll wið þæne weg and wearð for-treden. and heofones fugulas hyt fræton;",
        "6":  "And sum feoll ofer þæne stán and hit for-scranc forþam þe hit wætan næfde;",
        "7":  "And sum feoll on þa þornas. and þa þornas hyt forþrysmodon;",
        "8":  "And sum feoll on góde eorðan. and worhte hund-fealde wæs[t]m; Þa clypode he. and cwæð; Ge-hýre se ðe earan hæbbe;",
        "9":  "Ða ahsodon hine hys leorning-cnihtas hwæt þæt bigspel wære;",
        "10": "Þa cwæð he eow is geseald þæt ge witun godes ríces geryne. and oðrum on big-spellum. þæt hi geseonde ne geseon. and gehyrende ne ongyton;",
        "11": "Soðlice þis is þæt bigspell. þæt sæd ys godes word.",
        "12": "þa ðe synt wið þæne weg. þæt synt þa þe gehyrað. syððan se deofol cymþ. and æt-bryt þæt wórd of hyra heortan þæt hig þurh þone geleafan hále ne ge-wurðað;",
        "13": "Ða ðe synt ofer þæne stan þa þæt wórd mid gefean onfoð. and þa nabbað wyrt-ruman forþam þe hi hwilum gelyfað. and awaciaþ on þære costnunge timan;",
        "14": "Ðæt sæd þe feoll on þa ðornas þæt synt þa ðe gehyraþ. and of carum and of welum and of lustum þiss lifes synt for-þrysmede. and nanne wæstm ne bringað;",
        "15": "þæt feoll on ða godan eorðan. þæt synt þa ðe on godre and on selestre heortan gehyrende þæt word healdað and wæstm on geþylde bringað;",
        "16": "Ne ofer-wrihð nan man mid fæte his on-ælede leoht-fæt. oððe under bedd asett. ac ofer candel-stæf asett. þæt ða in-gangendan leoht geseon;",
        "17": "Soðlice nis nán ðing digle þæt ne sy geswutelod. ne behydd. þæt ne sy cuþ. and open;",
        "18": "Warniað hu ge ge-hyran. þam byð geseald ðe hæfð. and swa hwylc swa næfð þæt he wene þæt he hæbbe. him byð afyrred;",
        "19": "His modor and his gebroðru. him to comun and hi ne mihton hine for þære menegu geneosian;",
        "20": "Þa wæs him gecyðed. þin modor and þine gebroðru standað her úte. wyllað þe geseon;",
        "21": "Þa cwæð he to him. min modor and míne gebroðru synt þa ðe gehyrað and doð godes word;",
        "22": "Soðlice anum dæge wæs geworden þa he on scyp eode and his leorning-cnihtas. þa cwæþ he to him; Utun seglian ofer þisne mere. and hig seglydan þa;",
        "23": "Þa hig reowun. þa slep hé; Ða com windi yst and hig forhtodon;",
        "24": "Þa genealæhton hig him to and cwædon. hláford. we forwurðað; Ða aras he and ðreade þæne wínd and þæs wæteres hreohnesse; Ða geswac se wínd and wearð mycel smyltnes;",
        "25": "Ða cwæþ se hælend hwar is eower geleafa. þa adredon hig and wundredon and betwux him cwædon; Wenst þú hwæt is þes. þæt he be-byt ge windum ge sæ. and hig him hyr-sumiað;",
        "26": "Þa reowon hig to gerasenorum rice. þæt is foran ongen galileam;",
        "27": "Þa he to lande com. him agen árn sum man. se hæfde deofol-seocnesse lange tíde. and næs mid nanon reafe gescrydd. and ne mihte on huse gewunian ac on byrgenum;",
        "28": "Þa he geseah þæne hælend he astrehte hyne to-foran him. and cwæþ mycelre stefne hrymende; Hwæt is me and þe. lá hælend þæs hehstan godes sunu; Ic halsige þe þæt ðu ne ðreage me;",
        "29": "Þa bead he þam unclænan gaste þæt he of ðam men ferde; Soþlice lange tíde he hyne gegrap. and he wæs mid racenteagum gebunden and mid fot-copsum gehealden. and toborstenum bendum he wæs fram deofle on westen gelædd;",
        "30": "Ða ahsode se hælend hine. hwæt is þín nama; Þa cwæð he legio. þæt is on úre geþeode eored. for-þam þe manega deoflu on hyne eodun;",
        "31": "Þa bædon hig hine þæt he him ne bude þæt hi on grund ne bescuton;",
        "32": "And þar wæs mycel heord swyna on þam munte læsiendra. þa bædon hy þæt he lyfde him on þa gán. þa lyfde he him.",
        "33": "þa eodon hig of þam men on þa swyn. þa ferde seo heord myculum ræse on ðæne mere and wearð þar adruncen;",
        "34": "Þa ða hyrdas þæt gesawon þa flugon hig and cyddon on þa ceastre and on tunum;",
        "35": "Þa eodon hig út þæt hig gesawon þæt ðar geworden wæs. þa comon hig to þam hælende. þa fundon hig ðæne man þe deofol of eode gescryddne and halum mode æt his fotum. and hig adredon him;",
        "36": "Ða cyddon him þa ðe gesawon hu he wæs hál geworden of ðam eorede;",
        "37": "Þa bæd hine eall menego þæs rices gerasenorum þæt he fram him gewite. forþam hig mycelum ege gehæfte wærun. Ða wende he on scype agén",
        "38": "þa bæd hyne se man ðe se deofol of eode þæt he mid him wunede; Þa for-let se hælend hyne and cwæð to him.",
        "39": "wend to þinum huse and cyð hu mycel þe god gedón hæfð; Ða ferde he into eall þa ceastre. and cyðde hu mycel se hælend him gedón hæfde;",
        "40": "Soðlice wæs geworden þa se hælend agén-cóm. seo menegeo hine on-feng. ealle hig gebidon his;",
        "41": "And þa com án man þæs nama wæs iáirus. se wæs þære gesamnunge ealdor; Ða feoll he to þæs hælendes fotun and bæd hyne þæt he ferde to hys huse.",
        "42": "for-þam he hæfde áne dohtor. nean twelf wintre and seo forð-ferde; þa ge-byrede hyt þa he ferde of ðam menegum he wæs of-þrungen;",
        "43": "Ða wæs sum wíf on blod-ryne twelf gér; Seo for-dælde on læcas eall þæt heo ahte. and ne mihte þeah of ænegum beon ge-hælyd;",
        "44": "Ða ge-nealæhte heo wið-æftan and æt-hrán hys reafes fnæd. Ða æt-stod sona þæs blodes ryne;",
        "45": "Þa cwæð se hælend. hwæt is se ðe me æt-hrán; Ða hig ealle æt-socon. þa cwæð petrus and þa ðe mid him wæron; Eala hlaford. þas menegeo þe ðringað and geswencað. and þu segst hwa hwa æt-hran me;",
        "46": "Þa cwæþ he sum me æt-hran. ic wiste. þæt mægen of me eode;",
        "47": "Ða þæt wíf geseah þæt hit him næs dyrne. heo com forht and astrehte híg to his fotum and ge-swutulude beforan eallum folce. for hwylcum þinge heo hit æt-hrán. and hu heo wearð sona hál;",
        "48": "Þa cwæð he to hyre; Dohtor þin geleafa þe hale gedyde. ga nú on sybbe;",
        "49": "Him þa gyt specendum. þa com sum man to þære gesamnunge ealdre and cwæð to him. ne drece þu hyne;",
        "50": "Þa se hælend þæt word gehyrde he andswarude þæs mædenes fæder; Ne on-dræd þu ðe. gelýf wotodlice. and heo bið hal;",
        "51": "And þa ðe he to þam huse cóm. ne let he nanne mid him in-gán buton petrum and Iohannem and iacobum. and þæs mædenes fæder. and hyre modor;",
        "52": "Þa weopon hig ealle and heofodon hi; Ða cwæþ he. ne wepe ge; Soþlice nis þis mæden dead. ac heo slæpð;",
        "53": "Ða tældon hig hyne and wiston þæt heo dead wæs;",
        "54": "Ða nam he hyre hánd and cwæð; Mæden. þe ic secge arís;",
        "55": "Þa gehwearf hyre gast agen and heo sona aras. and he het hyre syllan etan;",
        "56": "Ða wundredon hyre magas þa bead he þam þæt hi hit nanum men ne sædon þæt þar geden wæs;"},

    "9":     {
        "1":  "Þa clypode he to-gædere his twelf apostolas. and sealde him mihte. and anweald ofer ealle deofol-seocnessa. and þæt adla hi ge-hældon.",
        "2":  "And he sende hig to bodianne godes ríce. and untrume gehælan;",
        "3":  "Ða cwæþ he to him. ne nyme ge nan þing on wege. ne gyrde. ne codd. ne hláf. ne feoh. ne ge ne ge (sic) nabbon. twa tunecan.",
        "4":  "And on swa hwylc hus swa ge ingað wuniað þar oð ge út-gán.",
        "5":  "And swa hwylce swa eow ne on-foð. þonne ge of þære ceastre gað asceacað eower fota dúst ofer hig on witnesse.",
        "6":  "Ða ferdon hig þurh þa burhga bodiende and æghwar hælende;",
        "7":  "Þa gehyrde herodes se feorðan dæles ríca ealle þa ðing þe be him wærun gewordene; Ða twynude him forþam þe sume sædon þæt iohannes of deaðe arás.",
        "8":  "sume sædon þæt helias æt-ywde; Sume sædon eald witega árás;",
        "9":  "Ða cwæþ herodes. iohannem ic be-heafdude hwæt is þes. be þam ic þilc gehyre; Ða smeade he þæt he hine gesawe;",
        "10": "Þa cyddun him ða apostolas swa hwæt swa hig dydon; Ða nam he hig and ferde on-sundron on weste stówe seo is bethsaida;",
        "11": "Ða ða menego þæt wiston þa filidon híg him. þa onfeng he hig and spæc to him be godes ríce. and þa he gehælde ðe lacnunga beþorftun;",
        "12": "Þa gewat se dæg forð. and hig twelfe him genealæhton and sædon him; Læt þas menego þæt hig farun on þas castelu and on þas tunas þe her abutan synt; and him mete findon. for-þam þe we synt her on westere stówe;",
        "13": "Ða cwæð he to him. sylle ge him etan; Ða cwædon híg we nabbað buton fíf hlafas and twegen fixas. buton we gan and ús mete bicgon and eallum þissum werede;",
        "14": "Þar wæron neah fif þusenda wera; Ða cwæþ he to his leorning-cnihtun; Doþ þæt hig sitton. þurh gebeorscypas fiftegum.",
        "15": "And hig swa dydon and hi ealle sæton;",
        "16": "Ða nam he þa fíf hlafas and þa twegen fixas. and on þone heofon beseah and bletsude hig and bræc. and dælde his leorning-cnihtum. þæt hig asetton hig beforan þam menegum;",
        "17": "Þa æton hig ealle and wurdon gefyllede. and man nam þa gebrotu þe þar belifon twelf cypan fulle;",
        "18": "Ða wæs geworden þa se hælend wæs ana hine gebiddende. hys leorning-cnihtas wæron mid him; Þa ahsode he hig hwæt secgð þis folc þæt ic sy;",
        "19": "Ða andswarudon hig and cwædon; Iohannes baptistam. sume heliam. sume þæt sum witega of ðam ealdum arás;",
        "20": "Ða sæde he him hwæt secge ge þæt ic sy; Þa andswarude petrus. ðu eart crist godes sunu;",
        "21": "Ða þreade he hig and bead þæt hig hit nanum men ne sædon.",
        "22": "for-þam þe hit gebyreð þæt mannes sunu fela þinga þolige. and beo aworpen fram ealdrum and ealdor-mannum and fram bocerum. and beon ofslegen. þriddan dæge arísan;",
        "23": "Þa cwæð he to eallum; Gyf hwa wyle æfter me cuman. æt-sace hine sylfne and nime his cwylminge and me folgige;",
        "24": "Se þe wyle hys sawle hale gedon. se hig for-spilþ. witodlice se ðe his sawle for me for-spilð he hi gehæleð;",
        "25": "Hwæt fremað ænegum men þeah he ealne middan-eard on æht begite. and hyne sylfne for-spille; And his for-wýrd wyrce;",
        "26": "Se ðe me and mine spæca forsyhþ. þæne mannes sunu for-syhþ. þonne he cymð on his mægen-þrymme and hys fæder and halegra engla;",
        "27": "Ic secge eow soðlice. her synd sume standende þa deade ne wurðaþ. ær hig godes ríce geseon;",
        "28": "Ða wæs gewórden æfter þam wordum nean eahta dagas. þæt he nam petrum and Iohannem. and Iacobum. and eode on anne munt. þæt he hyne gebæde;",
        "29": "Þa he hine gebæd þa wæs hys ansyn oþres híwes. and his réaf hwit scinende;",
        "30": "Þa spæcon twegen weras wið hyne moyses and helias",
        "31": "gesewene on mægen-þrymme. and sædon his gewitend-nesse þe he to gefyllende wæs on hierusalem;",
        "32": "Petrus and þa þe mid him wæron wurdon mid slæpe gehefegude; And þa hi on-wæcnedun hi gesawun his mægen-þrym. and twegen weras þe mid him stodun;",
        "33": "And hi him fram eodun. petrus cwæð to him; Eala bebeodend. god is þæt we her beon and uton wyrcan þreo eardung-stowa. ane þe. and áne moyse. and ane hælie. and he nyste hwæt he cwæð;",
        "34": "Ða he þis spæc. ða wearð genip and ofer-sceadude hig. and hi ondredon him gangende on þæt genip;",
        "35": "Ða cóm stefen of þam genipe and cwæð; Þes ys mín leofa sunu. gehyrað hyne;",
        "36": "Ða seo stefn wæs gehyred þa wæs se hælend gemett ana. and hi suwodun and ne sædun nanum men on þam dagum nan þing þæs ðe hi ge-sawun.",
        "37": "Oðrum dæge him of þam munte farendum him agen arn mycel menego.",
        "38": "þa clypode án wer of þære menego and cwæð; Láreow ic halsie þe. ge-seoh minne sunu forþam he is mín ánlica sunu.",
        "39": "And nu se unclæna gást hine æt-hrinð. and he færlice hrymð. and for-nimð hyne and fæmð. and hyne tyrð and slít.",
        "40": "And ic bæd þine leorning-cnihtas þæt hig hine ut-adrifon and hig ne mihton;",
        "41": "Þa cwæð se hælend him to andsware; Eala ungeleafulle. and þwure cneores; Swa lange swa ic beo mid eow. and eow þolie; Læd hider þinne sunu;",
        "42": "And þa he hyne lædde him to. se deofol hine for-nam and fordyde. Ða nydde se hælend þone unclænan gast út. and gehælde. þæne cnapan and agef hine his fæder;",
        "43": "Þa wundredon hig ealle be godes mærðe. and eallum wundriendum be þam þingum þe gewurdun. he cwæð to his leorning-cnihtum;",
        "44": "Asettað þas spæca on eowrum heortum. hit ys towerd þæt mannes sunu si geseald on manna handa;",
        "45": "Ða þohton hig þis word and hit wæs bewrigen beforan him þæt hi hit ne ongeton. and hi ne dorston hine be þam wórde ahsian;",
        "46": "Soðlice þæt ge-þanc eode on híg. hwylc hyra yldest wære;",
        "47": "Ða se hælend geseh hyra heortan geþancas he ge-sette þæne cnapan wiþ hine",
        "48": "And cwæþ to him; Se ðe þysne cnapan on mínum naman onfehð. se me onfehð; And se þe me onfehð he onfehð þæne þe me sende; Witudlice se ðe is læst betwex eow ealle. se is mara;",
        "49": "Ða andswarode iohannes. bebeodend. we gesawon sumne on þinum naman deofol-seocnessa út-drifende and we hine for-budon. for-þam he mid us ne fylygð;",
        "50": "Ða cwæð he. ne for-beode ge; Se ðe nis ongen eow se is for eow;",
        "51": "Soðlice wæs geworden þa his andfenga dagas wæron gefyllede. he ge-trymede hys ansyne þæt he ferde to hierusalem;",
        "52": "Ða sende he bodan beforan his ansyne. þa eodon hig on þa ceastre samaritanorum þæt hi him gegearwodon.",
        "53": "And hig ne onfengon hine forþam þe he wolde faran to hierusalem;",
        "54": "Ða his leorning-cnihtas þæt gesawon. iacobus. and Iohannes. þa cwædon hig; Dríhten. wyltu we secgað þæt fýr cume of heofone and for-nime hig;",
        "55": "And hine bewende he hig þreade.",
        "56": "And hig ferdon on oþer castel;",
        "57": "Ða hi ferdon on wege. sum him to cwæð; Ic fylige þe swa hwyder swa þu færst;",
        "58": "Ða cwæþ se hælend. foxas habbað holu and heofones fuglas nestþ; Soðlice mannes sunu næfþ hwar he hys heafod ahylde;",
        "59": "Ða cwæþ he to oðrum filig me; Ða cwæþ he drihten alyf me æryst bebyrigean minne fæder;",
        "60": "Ða cwæþ se hælend. læt þa dead byrigan hyra deadan. ga ðu and boda godes ríce;",
        "61": "Ða cwæð oðer ic fylige þe drihten. ac læt me æryst hit cyþan þam ðe æt ham synt;",
        "62": "Ða cwæþ se hælend him to. nan mann þe hys hand asett on hys sulh. and on-bæc besyhð nys and-fenge godes rice;"},

    "10":    {
        "1":  "Æfter þam se hælend gemearcude oðre twa and hund-seofantig and sende hig twam beforan his ansyne on ælce ceastre. and stówe þe he to cumenne wæs.",
        "2":  "And cwæð to him her is mycel ríp. and feawa wyrhtan. biddað þæs ripes hlaford þæt he sende wyrhtan to his ripe;",
        "3":  "Farað nu. nu ic eow sende swa swa lamb betwux wulfas;",
        "4":  "Ne bere ge sacc. ne codd. ne gescy. ne nanne man be wege ne gretað;",
        "5":  "On swa hwylc hus swa ge in-gað. cweðaþ æryst. sib si þisse hiw-ræddenne;",
        "6":  "And gyf þar beoð sybbe bearn. reste þar eower sib. gif hit elles sy. heo sy to eow gecyrred;",
        "7":  "Wunigaþ on þam ylcan huse. and etað and drincað þa þing þe hig habbað; Soðlice se wyrhta is his méde wyrðe; Ne fare ge fram húse to húse.",
        "8":  "ac on swa hwylce ceastre swa ge ingað and hig eow onfoð. etað þæt eow toforan aset ys.",
        "9":  "And ge-hælað þa un-truman þe on þam huse synt. and secgað him. godes rice to eow genealæcð.",
        "10": "on swa hwylce ceastre swa ge ingað. and hig ne onfoð eow gaþ on hyra stræta and cweðaþ;",
        "11": "þæt dust þæt of eowre ceastre on urum fotum clifode. we drigeaþ on eow. witað þeah þæt godes ríce genealæcð;",
        "12": "Ic eow secge þæt sodom-waron on þam dæge bið forgyfenlicre þonne þære ceastre;",
        "13": "Wa þe corozam. wa þe bethsáida. forþam gif on tyro and on sidóne gewordene wæron þa menegu þe on eow gedone synt. gefyrn hig on hæran and on axan hreowsunge dydon;",
        "14": "Ðeah-hwæþere tíro and sydóne on þam dæge byð forgyfenlicre þonne eow;",
        "15": "And þu cafarnaum oð heofon up-ahafen. þu byst oþ helle gesenced;",
        "16": "Me gehyrð se ðe eow gehyrð. and me ofer-hogaþ se ðe eow ofer-hogað; Se þe me ofer-hogað. he ofer-hogað þæne þe me sende;",
        "17": "Ða ge-cyrdon þa twa and hundseofantig mid gefean and cwædon; Ðrihten deofol-seocnessa us synt on þinum naman under-þeodde;",
        "18": "Ða sæde he him. ic geseah satanan swa swa lig-ræsc of heofone feallende.",
        "19": "And nu ic sealde eow anweald to tredenne ofer næddran. and snacan and ofer ælc feondes mægen. and nan þing eow ne derað;",
        "20": "Þeah-hwæðere ne blissige ge on þam þe eow synt gastas under-þeodde; Ge-blissiað þæt eower naman synt on heofonum awritene;",
        "21": "On þære tíde he on halgum gaste geblissode and cwæð; Ic andete þe fæder. drihten heofones and eorðan. forþam þe ðu þas ðing wisum and gleáwum behyddest. and lytlingum awruge. forþam hit beforan þe swa gelicode;",
        "22": "Ealle þing me synt fram minum fæder gesealde. and nan man nat hwylc is se sunu buton se fæder. ne hwylc si ðe fæder buton se sunu. and se ðe se sunu hit awreon wyle;",
        "23": "Þa cwæþ he to his leorningcnihtum bewend; Eadige synt þa eagan þe geseoð þa ðing þe ge ge-seoð;",
        "24": "Soðlice ic eow secge þæt manega witegan and cyningas woldon geseon þæt ge ge-seoþ and hig hit ne gesawon. and woldon gehyran þæt ge gehyraþ. and hig hit ne gehyrdon;",
        "25": "Ðá áras sum æ-glæw man. and fandode his and cwæð; Lareow. hwæt do ic þæt ic ece líf hæbbe;",
        "26": "Ða cwæþ he to him. hwæt is gewriten on þære æ. hu rætst þu;",
        "27": "Ða andswarude he. lufa drihten þinne god of ealre þinre heortan. and of ealre þinre sawle. and of eallum þínum mihtum and of eallum þinum mægene. and þinne nehstan swa ðe sylfne;",
        "28": "Þa cwæð he. rihte þu andswarodest. do þæt. þonne leofast þu;",
        "29": "Ða cwæþ he to þam hælende. and wolde hine sylfne geriht-wisian; And hwylc is min nehsta;",
        "30": "Ða cwæþ se hælend hine úpbeseonde; Sum man ferde fram hierusalem to hiericho and becom on þa sceaðan. þa hine bereafodon; and tintregodon hine. and for-leton hine sam-cucene.",
        "31": "Þa gebyrode hit þæt sum sacerd férde on þam ylcan wege and þa he þæt geseah he hine for-beh.",
        "32": "And eall-swa se diácon. þa he wæs wið þa stówe and þæt geseah he hyne eac for-beah;",
        "33": "Ða ferde sum samaritanisc man wið hine. þa he hine geseah þa wearð he mid mild-heortnesse ofer hine astyred",
        "34": "þa genealæhte he and wrað his wunda and on-agét ele and wín. and hine on hys nýten sette and gelædde on his læce-hus. and hine lacnude",
        "35": "And brohte oðrum dæge twegen penegas and sealde þam læce. and þus cwæð; Begym hys. and swa hwæt swa þu mare to-gedest. þonne ic cume ic hit forgylde þe;",
        "36": "Hwylc þara þreora þyncð þe þæt sy þæs mæg. þe on ða sceaðan befeoll;",
        "37": "Ða cwæð he. Se ðe him mild-heortnesse on dyde; Ða cwæþ se hælend gá. and do eall-swa;",
        "38": "Soðlice hit wæs geworden þa hig ferdon. se hælend eode on sum castel and sum wíf on naman martha onfeng hyne on hyre hús.",
        "39": "And þære swustur wæs maria seo eac sæt wið þæs hælendes fét and his word gehyrde;",
        "40": "Soþlice martha geornlice him þenode; Þa stod heo and cwæþ. drihten. nis þe nán caru þæt min swustur let me ænlipie þenian sege hyre þæt heo fylste me;",
        "41": "Ða cwæþ se hælend. martha martha. geornfull þu eart and embe fela þinga gedrefed;",
        "42": "Ge-wislice an þing is nied-behefe. maría geces þæne selestan dæl se hyre ne byð afyrred;"},

    "11":    {
        "1":  "Soðlice wæs geworden þa he wæs on sumere stowe hine gebiddende. þa þa he geswac. him to cwæð an his leorning-cnihta; Drihten. lær ús. us gebiddan. swa iohannes his leorning-cnihtas lærde;",
        "2":  "Ða cwæþ he to him. cweðað þus. þonne ge eow gebiddað; Ure fæder þu ðe on heofone eart. si þin nama gehalgod tó-cume þin ríce. gewurðe ðin willa on heofone and on eorþan.",
        "3":  "syle us to-dæg urne dæg-hwamlican hláf.",
        "4":  "And forgyf us ure gyltas. swa we forgyfað ælcum þara þe wið us agyltað. and ne læd þu us on costunge. ac alýs ús fram yfele;",
        "5":  "Ða cwæþ he to him; Hwylc eower hæfð sumne freond. and gæþ to midre nihte to him. and cwyð to him; La freond læn me þry hlafas.",
        "6":  "For-þam mín freond com of wége to me. and ic næbbe hwæt ic him to-foran lecge;",
        "7":  "And he þonne him þus andswarige. ne beo þu me gram nu min duru is belocen. and mine cnihtas synt on reste mid me. ne mæg ic arísan nú and syllan þe;",
        "8":  "Gyf he þonne þurh-wunað cnucigiende. ic eow secge gyf he [ne] arist and him sylð þonne forþam þe he his freond ys. þeah-hwæþere for hys onhrope he arist and sylð him his neode;",
        "9":  "And ic eow secge. biddað. and eow byð seald. secað. and ge findað. cnuciað. and eow byð untyned.",
        "10": "ælc þara þe bitt onfehð. and se ðe secð he fint. and cnuciendum byð untyned;",
        "11": "Hwylc eower bitt his fæder hlafes. segst þu sylð he him stán. oððe gif he byt fisces sylð he him næddran for fisce.",
        "12": "oððe gyf he bit æg. segst þu ræcð he him scorpionem. þæt is an wyrm-cynn.",
        "13": "Witodlice gyf he (sic) þonne þe synt yfele cunnun syllan góde sylene eowrum bearnum swa mycele ma eower fæder of heofone sylð godne gast þam þe hyne biddað;",
        "14": "Ða wæs se hælend ut-adrifende sume deofol-seocnysse. and seo wæs dumb; And þa he ut-dráf þa deofol-seocnesse þa spræc se dumba. and þa menego wundredon;",
        "15": "Sume cwædon on bel-zebub deofla ealdre he ut-adrifð þa deofol-seocnessa;",
        "16": "And sume his fandodon and gyrndon of heofone tacnys of him;",
        "17": "Ða he geseah hyra geðancas he cwæð; Ælc ríce on hyt sylf to-dæled byð. toworpen and þæt hus ofer þæt hus fealð;",
        "18": "Gyf satanas is todæled on hine sylfne. hu stent his ríce. for-þam-þe ge secgað þæt ic on bel-zebub deofol-seocnessa ut-adrife;",
        "19": "Gif ic on bel-zebub deofla ut-drífe. on hwam ut-adrifað eower bearn. forþam hig beoð eowere déman;",
        "20": "Gewislice gif ic on godes fingre deofla ut-adrífe. eallunga godes ríce on eow be-cymð;",
        "21": "Ðonne se stranga gewæpnud his cafertun gehealt. þonne beoð on sibbe þa ðing þe he ah;",
        "22": "Gyf þonne strengra ofer hine cymð. and hine ofer-winð. ealle his wæpnu þe he on truwude he him afyrð. and to-dælþ his here-reaf;",
        "23": "Se þe nis mid me se is ongen me; And se þe ne gaderað mid me. se hit tostret;",
        "24": "Ðonne se un-clæna gast gæð of þam men. he gæð þurh un-wæterie stówa reste secende and nane ne gemet þonne cwyð he; Ic gewende eft to mínum huse þe ic of eode.",
        "25": "And þænne he cymð. he hit gemet æmtig mid besmum afeormod;",
        "26": "Þonne gæð he and nimð seofan oðre gastas wyrsan þonne he and ingað. and þar eardiað. þonne synt þæs mannes endas wyrsan þam ærrum;",
        "27": "Soðlice wæs geworden þa he ðis sæde. sum wíf him to cwæþ; Eadig is se innoð þe þe bær. and þa breost þe ðu suce;",
        "28": "Ða cwæð he. eadige synt þa ðe godes word ge-hyrað and þæt ge-healdaþ;",
        "29": "Ða hyra manega to-gædere comon he cwæþ to him; Ðeos cneorys is manfull cneorys. heo secð tacen. and hyre ne bið nán geseald buton Ionan tacen;",
        "30": "Swa swa iona wæs tacen niniuetum. swa bið mannes sunu tacen þisse cneorisse;",
        "31": "Suð-dæles cwén arist on dome mid þisse cneorysse mannum and genyðerað hig forþam þe heo com of eorðan endum to gehyranne salomones wisdom; And efne þes is mára þonne salomon;",
        "32": "Niniuetisce men arísaþ on dóme mid þisse cneorysse and genyðeriað hig. for-þam þe hig dæd-bóte dydon. æt ionam bodunge. and þes is mara þonne ioná;",
        "33": "Ne on-ælþ nán man his leoht-fæt and sett on diglum. ne under bydene ac ofer candel-stæf. þæt ða þe in-gað leoht geseon;",
        "34": "Ðin eage is þines lichaman leoht-fæt; Gif þin eage bið hluttor ðonne bið eall þin lichama beorht; Gif hit byð deorc. eall þin lichama byð þystre;",
        "35": "Warna þæt þæt leoht þe ðe on is. ne syn þystru;",
        "36": "Gyf þin lichama eall bið beorht and næfþ nanne dæl þystra þonne byð he eall beorht. and þe on-lyht swa þæt leoht-fæt þæs lig-ræsces;",
        "37": "Þa bæd hine sum fariseisc man þæt he æte mid him and he ineode and sæt;",
        "38": "Ða ongan se fariseisca on him smeagan and cweðan; Hwi he ge-þwogen nære ær his gereorde;",
        "39": "Ða cwæð drihten to him nu ge farisei þæt ute is calices and disces geclænsiað þæt eow innan is. þæt is full reaf-lace and unriht-wisnesse;",
        "40": "La dysegan hu ne worhte þæt þæt inne is. se ðe worhte þæt úte is.",
        "41": "þeah-hwæþere þæt to lafe is syllað ælmessan þonne beoð eow ealle þing clæne;",
        "42": "Ac wá eow fariseum ge þe teoþiað mintan and rúdan. and ælce wyrte and ge for-bugað dóm and godes lufe; Þas þing eow gebyrede to donne. and þa þing ne for-lætan;",
        "43": "Wá eow fariseum ge þe lufiað þa forman heah-setl on ge-samnungum and gretinga on stræte;",
        "44": "Wa eow for-þam þe ge synt swylce þa byrgena þe man innan ne sceawað; And þa men nyton þe him on-ufan gað;",
        "45": "Ða andswarode him sum ægleaw. lareow teonan þu wyrhcst us mid þisse sage;",
        "46": "Þa cwæþ he; Wa eow ægleawum forþam þe ge symað men mid þam byrþenum þe hig aberan ne magon. and ge ne ahrinað þa seamas mid eowrum anum fingre;",
        "47": "Wa eow ge þe timbriað witegena byrgena. eower fæderas hig of-slógon",
        "48": "eallunga ge cyðað. and ge þafiað eower fædera weorcum. forþam hig ofslogon hig. and ge timbriað hira byrgena;",
        "49": "Forþam cwæð godes wisdóm. ic sende to him witegan and apostolas. and hig of-sleað hig. and ehtað",
        "50": "þæt ealra witegena blod sy ge-soht. þe wæs agoten of middan-geardes fruman. fram þisse cneorysse.",
        "51": "fram abeles blode oð zachariam blod. se forwearð betux þam altare and þam temple. ic eow secge. swa bið ge-soht fram þisse cneorysse;",
        "52": "Wa eow ægleawum for-þam þe ge ætbrudun þæs ingehydes cæge. ge in ne eodun and ge forbudon þa þe in-eodun;",
        "53": "Ða he him þis to cwæð. þa ongunnun ða farisei and þa ægleawan hefilice him agen standan and his muð dyttan",
        "54": "And embe hine syrwan. secende sum þing of his muðe þæt hig hine wregdun."},

    "12":    {
        "1":  "mycelum weredum him embe standendum þæt hig hine trædun; Ða cwæð he to his leorning-cnihtum warniað wið farisea lare þæt is licetung;",
        "2":  "Soðlice nis nan þing ofer-heled. þe ne beo un-heled. ne be-hydd þæt ne sy witen.",
        "3":  "forþam þe þæt ge secgað on þystrum beoð on leohte sæde and þæt ge on earum spræcun on bedd-cofum bið on hrofum bodud;",
        "4":  "Ic secge eow minum freondum ne beo ge bregyde fram þam þe þone lichaman of-sleað. and nabbað syþþan hwæt hig má dón;",
        "5":  "Ic eow æt-ywe hwæne ge on-dredon. adrædað þone þe anweald hæfð. seððan he ofslyhð on helle asendan. þus ic eow secge adrædað þone.",
        "6":  "ne becypað híg fíf spearwan to helflinge. and an nis of þam ofer-gyten beforan góde.",
        "7":  "ac ealle eowres heafdes loccas synt getealde; Ne adræde ge eow ge synt beteran manegum spearwum;",
        "8":  "Soðlice ic eow secge swa hwylc swa me andet beforan mannum. þone mannes sunu andet beforan godes englum;",
        "9":  "Se þe me wið-sæcð beforan mannum. se byð wið-sacen beforan godes englum.",
        "10": "And ælc þe segð ænig word agén mannes sunu þam bið for-gyfen; Ðam þe wiðer-sacað ongen haligne gast. ne bið þam forgyfen;",
        "11": "Þonne hig lædað eow on gesamnunga and to dugeðe-ealdrum. and to anwealdum. ne beo ge embe-þencynde. hú oððe hwæt ge specon. oððe andswarian.",
        "12": "halig gast eow lærð on þære tíe þa þing þe eow specan gebyrað;",
        "13": "Ða cwæð sum of þam menegum; Láreow. sege minum breðer þæt he dæle uncer æhta wið me;",
        "14": "Ða cwæð he. lá mán. hwa sette me déman. oððe dælend ofer ínc;",
        "15": "Þa cwæð he. gymað and warniað. wið ælce gytsunge. forþam þe nys nanes mannes líf on gytsunge of þam þe he ah;",
        "16": "Ða sæde he him sum big-spel; Sumes weliges mannes æcer brohte forð góde wæstmas.",
        "17": "þa ðohte he on him sylfum. and cwæð; Hwæt do ic forþam ic næbbe hwyder ic míne wæstmas gadrige;",
        "18": "Ða cwæþ he þus ic do. ic towurpe míne bernu and ic wyrce máran. and ic gaderige þyder eall þæt me ge-wexen ys. and míne gód",
        "19": "And ic secge minre sawle eala sawel þu hæfst mycele gód. asette to manegum gearum. gerest þe. ét. and drínc and gewísta;",
        "20": "Ða cwæð god to him; La dysega on þisse nihte hig feccað þine sawle fram þe. hwæs beoð þa ðing þe ðu ge-gearwudest;",
        "21": "Swa is se ðe him sylfum strynð. and nis welig mid gode;",
        "22": "Þa cwæð he to his leorning-cnihtum. forþam ic eow secge ne beo ge ymbe-hydige eowre sawle hwæt ge étan. ne eowrum lichaman hwæt ge scrydun;",
        "23": "Seo sawul ys ma þonne se lichama. and se lichama má þonne þæt reaf;",
        "24": "Besceawiað þa hrefnas þæt hig ne sawað. ne ne ripað. nabbað hig heddern ne bern. ac god hig fett. þæs þe má ge synt hyra selran;",
        "25": "Hwylc eower mæg þencende ican áne elne. to his anlicnesse.",
        "26": "gyf ge þæt læsse ne magon. hwy synt ge be oðrum þingum ymbe-hydige;",
        "27": "Sceawiaþ þa lilian hu hi wexað. hi ne swincað ne ne spinnað; Soðlice ic eow secge þæt salomon on eallum hys wuldre næs gescrydd. swa þissa án;",
        "28": "Gyf god scrytt þæt híg. ðe ys to-dæg on æcere. and to-morgen forscrincð; swa mycele ma gód scryt eow ge-hwædes geleafan;",
        "29": "And nelle ge secean hwæt ge eton oððe drincon. and ne beo ge up-ahafene",
        "30": "ealle þas þing þeoda seceað; Eower fæder wat þæt ge þises beþurfon;",
        "31": "Þeah-hwæþere seceað godes ríce and ealle þas þing eow beoþ ge-ihte;",
        "32": "Ne ondræd þu þe la lytle heord. forþam eowrum fæder gelicode eow ríce syllan;",
        "33": "Syllaþ þæt ge agon and syllað ælmessan. wyrcað seodas þa ðe ne for-ealdigeað. ungeteorudne gold-hord on heofenum. þyder ðeof ne ge-nealæcð. ne ne (sic) moððe ne ge-wemð;",
        "34": "Ðar eower gold-hord is. þar byð eower heorte;",
        "35": "Sin eower lendenu begyrde and leoht-fatu byrnende.",
        "36": "And beo gelice þam mannum þe hyra hlafordes abidað hwænne he sy fram gyftum gecyrred. þæt hig him sona ontynon þonne he cymð and cnucað;",
        "37": "Eadige synt þa þeowas þe se hlaford wæccende gemet þonne he cymð; Soðlice ic eow secge þæt he begyrt hine and deð þæt hig sittað. and gangende him þenað;",
        "38": "And gif he cymð on þære æfteran wæccan. oððe on þære þriddan and þus gemet. eadige synt þa þeowas;",
        "39": "Witað þæt gif se hiredes ealdor wiste hwænne se þeof cuman wolde. witodlice he wacude and ne geþafude þæt man his hus under-dulfe;",
        "40": "And beo ge wære forþam þe mannes sunu cymð þære tíde þe ge ne wenað;",
        "41": "Þa cwæþ petrus drihten. segst þu þis big-spell to us hwæþer þe to eallum;",
        "42": "Ða cwæþ drihten. hwa wenst þu þæt sy getrywe and gleaw dihtnere. þæne se hlaford geset ofer hys hired þæt he him hwætes gemet on tíman sylle;",
        "43": "Eadig is se þeow þe his hlaford gemet þus donde þonne he cymð;",
        "44": "Soðlice ic secge eow þæt he gesett hine ofer eall þæt he ah;",
        "45": "Gyf þonne se þeow cwyð on hys heortan mín hlaford úferaþ hys cyme. and agynð beatan þa cnihtas and þa þinena. and etan and drincan and beon ofer-druncen.",
        "46": "þonne cymþ þæs þeowan hlaford on þám dæge þe he ne wenð. and þære tíde þe he nát. and to-dælþ hine and sett his dæl mid þam ungetreowum;",
        "47": "Soþlice þæne þeow þe his hlafordes willan wiste and ne dyde æfter his hlafordes willan. he biþ witnad manegum witum;",
        "48": "Ðone þeow þe his willan nyste and þeah dyde he bit witnad feawum witum; Ælcum þe mycel geseald is. him man mycel to-secð. and æt þam þe hig micel befæstun hig mycel biddað;",
        "49": "Fyr ic sende on eorþan and hwæt wylle ic buton þæt hit bærne;",
        "50": "Ic hæbbe on fulluhte beon gefullod. and wénege. hu beo ic geþread. oð hyt sý gefyllyd.",
        "51": "forþam þe ic com sybbe on eorþan sendan. ne secge ic eow ac to-dál;",
        "52": "Heonon-forð beoð fife on anum húse to-dælede. þry on twegen. and twegen on þry.",
        "53": "beoð to-dælede; Fæder on sunu and sunu on his fæder. modor on dohtor and dohtor on hyre modor; Swegr on hyre snore. and snoru on hyre swegere;",
        "54": "And he cwæþ to þam folce. þonne ge ge-seoð þa lyfte cumende on west-dæle. sona ge cweðað storm cymð and hit swa byð;",
        "55": "And þonne ge geseoð suðan blawan ge secgaþ þæt is tówerd and hit byð;",
        "56": "Lá liceteras cunnege afandian heofones ansyne and eorþan. humeta na afandige ge þas tíde;",
        "57": "Hwi ne demege of eow-sylfum þæt riht is;",
        "58": "Ðonne þu gæst on wege mid þinum wiðer-winnan to hwylcum ealdre. do þæt ðu beo fram him alysed. þe-læs he þé sylle þam déman. and se déma þam bydele. and se bydel þe sende on cwertern;",
        "59": "Ic secge þe ne gæst þu þanone ær þu agylde þone ytemystan feorð-ling;"},

    "13":    {"1":  "Þar wæron sume on þære tíde of galileum him cyþende. þara blod pilatus mengde mid hyra offrungum;",
              "2":  "Þa cwæð he him andswarigende. wenege wæron þá galileiscan synfulle to-foran eallum galileiscum. for-þam þe hig swylc þoledon;",
              "3":  "Ne secge ic na. ac ealle ge gelíce forwurðaþ. buton ge dæd-bote dón.",
              "4":  "swa þa ehta-týne. ofer þa feoll se stypel on siloá and hig of-sloh; Wenege þæt hig wæron scyldige ofer ealle menn þe on hierusalem wunedon;",
              "5":  "Ne secge ic. ac swá gé forwurðaþ. buton ge dæd-bote dón;",
              "6":  "Ða sæde he him þis bigspel. sum man hæfde án fíc-treow geplantod on his win-gearde. þa com he and sohte his wæstmas on him þa ne funde he nanne;",
              "7":  "Þa cwæþ he to þam hyrde nu synt þreo ger syðþan ic com wæstm secende on þissum fíc-treowe. and ic ne funde; For-ceorf hine hwi of-þricð he þæt land;",
              "8":  "Ða cwæð he hlaford. læt hine gyt þis gear. oð ic hine bedelfe and ic hine bewurpe mid meoxe.",
              "9":  "And witodlice he wæstmas bringð; Gif hit elles hwæt byð ceorf hine syððan;",
              "10": "Ða wæs he reste-dagum on hyra gesamnunge lærende.",
              "11": "þa wæs þar sum wif seo hæfde untrumnesse gast ehtatyne gear. and heo wæs abogen. ne heo eallunga ne mihte up-beseon;",
              "12": "Þa se hælend hig geseah he clypode hig to him. and sæde hyre; Wíf. þu eart for-læten of þinre untrumnesse.",
              "13": "And his hand hyre on sette. þa wæs heo sona up aræred. and heo god wuldrode;",
              "14": "Ða ge-bealh se duguðe-ealdor hine forþam þe se hælend on reste-dæge hælde and sæde þam menegum; Syx dagas synt on þam gebyrað þæt man wyrce. cumaþ on þam and beoð gehælede. and na on reste-dæge;",
              "15": "Ða andswarude se hælend and cwæð; Lá lícteras. ne un-tigð eower ælc on reste-dæge his oxan oððe assan. fram þære binne and læt to wætere;",
              "16": "Þas abrahames dohtor þe satanas geband nu eahta-tyne gear. ne gebyrede hyre beon unbunden of þissum bende on reste-dæge;",
              "17": "Þa he þis sæde. þa sceamode ealle his wiðer-winnan. and eall folc geblissode on eallum þam ðe wuldor-fullice fram him ge-wurdon;",
              "18": "Soðlice he cwæþ. hwam is godes. ríce gelíc. and hwam wene ic þæt hit beo gelíc.",
              "19": "hit ys gelic senepes corne þæt se man onfenc and seow on his wyrtun and hit weox and wearð mycel treow. and heofenes fuhlas restun on his bogum;",
              "20": "And eft he cwæð. hwam wene ic þæt godes ríce si gelic.",
              "21": "hit is gelic þam beorman þe þæt wíf on-fengc. and be-hydde on þam melewe þreo gemetu. oð hit wearð eall ahafen;",
              "22": "Ða ferde he þurh ceastra and castelu to hierusalem and þar lærde",
              "23": "Ða cwæð sum man to him drihten. feawa synt þe synt gehælede; Þa cwæþ he to him.",
              "24": "efstað þæt ge gangen þurh þæt nearwe get forþam ic secge eow manega secað þæt hig ingan and hi ne magon;",
              "25": "Ðonne se hiredes ealdor ingæð and his duru beclyst ge standaþ þær úte and þa duru cnuciað and cweðaþ. drihten atyn us; Þonne cwyð he to eow; Ne can ic eow. nat ic hwanon ge synt;",
              "26": "Ðonne ongynne ge cweþan wé æton and druncon beforan þe. and on urum strætum þu lærdest.",
              "27": "þonne segð he eow. ne cann íc hwanon ge synt gewitað fram me ealle unriht-wyrhtan.",
              "28": "þar bið wop and toþa gryst-lung; Ðænne ge geseoþ abraham. and isaac. and iacob. and ealle witegan on godes ríce. and ge beoð ut-adrifene",
              "29": "And hig cumað fram east-dæle and west-dæle. and norþ-dæle. and sittað on godes ríce.",
              "30": "And efne synt yte-meste þa ðe beoð fyrmyste. and synt fyrmyste þa ðe beoð ytemeste;",
              "31": "On þam dæge him genealæhton sume farisei and him sædon; Far and ga heonon forþam þe herodes þe wyle ofslean;",
              "32": "And þa cwæð he to him. gað and secgað þam foxe. deofol-seocnessa ic út-adrífe. and ic hæla gefremme to-dæg and to-morhgen and þriddan dæge ic beo for-numen;",
              "33": "Ðeah-hwæðere me gebyreþ to-dæg and to-morhgen. and þy æfteran dæge gán. forþam þe ne gebyreð þæt se witega for-wurðe bútan hierusalem;",
              "34": "Eala hierusalem hierusalem. þu ðe þa witegan of-slyhst. and hænst. þa ðe to þe asende synt. hu oft ic wolde þíne bearn gegaderian swa se fugel deð his nest under his fiðerum and þu noldest;",
              "35": "Nu bið eower hus eow for-læten; Soðlice ic eow secge þæt ge mé ne geseoð ærþam þe cume se þonne ge cweðað. gebletsod sy se ðe cóm on drihtnes naman;"},

    "14":    {
        "1":  "Þa wæs geworden þa he eode on sumes farisea ealdres hus on reste-dæge þæt he hlaf æte. and hig begymdon hine",
        "2":  "ða wæs þar sum wæter-seoc man beforan him;",
        "3":  "Ða cwæþ se hælend to þam æ.-gleawum and fariseum; Ys hit alyfed þæt man on restedagum hæle;",
        "4":  "Ða suwudon hig. þa nam he hine and gehælde and for-let hyne;",
        "5":  "Þa cwæð he to him andswariende. hwylces eowres assa oððe oxa befealþ on anne pytt and ne tihþ he hyne hrædlice up on reste-dæge;",
        "6":  "Ða ne mihton hig agen þis him geandwyrdan;",
        "7":  "Ða sæde he sum big-spel be þam in-gelaðudan. gymende hu hig þa fyrmestan setl gecuron and þus cwæð;",
        "8":  "Ðonne þu byst to gyftum gelaþod ne site þu on þam fyrmestan setle. þelæs wenunga sum wurð-fulra [sig yngelaðod fram hym.",
        "9":  "And þonne] cúme se þe ðe in-gelaþode and secge ðe rym þysum men setl. and þu ðænne mid sceame nyme þæt yte-meste setl;",
        "10": "Ac þonne þu geclypod byst. gá and site on þam ytemestan setle. þæt se ðe þe in-gelaðude þænne he cymð cweþe to þe. la fréond. site ufur. þonne byð þe wurð-mynt be-foran mid-sittendum;",
        "11": "For-þam ælc þe hine úp-ahefð. bið genyðerud. and se ðe hine nyðerað se bið up-ahafen;",
        "12": "Ða cwæð he to þam þe hine inlaðode. þonne þu dest wiste oððe feorme ne clypa þu þine frynd ne þíne gebroðru. ne ðine cuðan ne þine welegan nehheburas. þe-læs hi ðe agen laðiun. and þu hæbbe ed-lean;",
        "13": "Ac þænne þu ge-beor-scype dó. clypa þearfan and wanhale. and healte. and blinde.",
        "14": "þonne bist þu eadig. for-þam ðe hi nabbað hwanun hig hit þe forgyldon; Soðlice hit byð þe forgolden on riht-wisra æriste;",
        "15": "Ða þis gehyrde sum of þam sittendum þa cwæð he. eadig is se ðe hlaf ytt on godes rice;",
        "16": "Ða sæde he him. sum man worhte mycele feorme and manega gelaðode.",
        "17": "þa sende he his þeowan to þære feorme timan þæt he sæde þam gelaðedum þæt hig comun forþam þe ealle þing gearwe wæron;",
        "18": "Þa ongunnon hig ealle hig beladian; Se forma him sæde. ic bohte ænne tún. ic hæbbe neode þæt ic fare and hine geseo. ic bidde þe þæt ðu me beladige;",
        "19": "Ða cwæþ se oþer. ic bohte án getyme oxena. nu wille ic faran and fandian hyra nu bidde ic þe beláda me;",
        "20": "Ða cwæð sum ic lædde wíf ham. forþam ic ne mæg cuman;",
        "21": "Þa cyrde se þeowa and cydde his hlaforde þæt; Ða cwæð se hlaford mid yrre to þam þeowan; Gá hraþe on þa stræta and on wic þisse ceastre and þearfan and wanhale. and blinde and healte læd hider ín;",
        "22": "Ða cwæð se þeowa. hlaford. hit ys gedón swa þu bude. and nu gyt her is æmtig stów;",
        "23": "Þa cwæð se hlaford þa gyt to þam þeowan; Gá geond þas wegas and hegas. and nyd hig þæt hig gán in. þæt min hus si gefylled;",
        "24": "Soðlice ic eow secge þæt nan þara manna þe geclypode synt ne onbyrigeað minre feorme;",
        "25": "Soðlice mid him ferde mycel menego. þa cwæð he to him bewend;",
        "26": "Gyf hwa to me cymð and ne hatað his fæder and moder and wíf and bearn and broþru and swustra. and þænne gyt his sawle ne mæg he beon min leorning-cniht;",
        "27": "And se þe ne byrð hys cwylminge and cymð æfter me. ne mæg he beon min leorning-cniht;",
        "28": "Hwylc eower wyle timbrian anne stypel. hu ne sytt he ærest and teleð þa andfengas þe him behefe synt. hwæðer he hæbbe hine to full-fremmenne",
        "29": "þe-læs syððan he þæne grund-weall legð. and ne mæg hine full-fremman. ealle þe hit geseoð agynnað hine tælan",
        "30": "And cweðan; Hwæt þes man agan timbrian and ne mihte hit ge-endian;",
        "31": "Oððe gyf hwylc cynincg wyle faran and feohtan agen oðerne cyning hu ne sit he ær and þencð hwæðer he mæge mid tyn þusendum cuman agen þone þe him agen cymð mid twentigum þusendum.",
        "32": "And gif he þonne wið hine gefeohtan ne mæg. he sent ærynd-racan and bitt sibbe;",
        "33": "Witodlice swa is ælc of eow þe ne wið-sæcð eallum þingum þe he ah. ne mæg he beon min leorning-cniht;",
        "34": "Gód ys sealt gif hit awyrð on þam þe hit gesylt bið.",
        "35": "nis hyt nyt ne on eorþan ne on myxene. ac hyt bið út-aworpen; Gehyre se þe earan hæbbe to ge-hyrenne;"},

    "15":    {"1":  "Soðlice him genealæhtun manfulle and synfulle þæt hig his word gehyrdon;",
              "2":  "Ða murcnedon þa farisei and þa boceras and cwædon; Ðes onfehð synfulle and mid him ytt;",
              "3":  "Þa cwæþ he þis big-spel to þam;",
              "4":  "Hwylc man is of eow þe hæfð hund sceapa. and gif he for-lyst án of þam. hu ne for-læt he þonne nigon and hund-nigontig on þam westene. and gæð to þam þe for-wearð oð he hit fint.",
              "5":  "And þonne he hit fint he hitt set on his exla geblissiende.",
              "6":  "And þonne he ham cymð he to-somne clypað hys frynd and his nehheburas. and cwyð; Blissiað mid me for-þam ic funde min scep þe for-wearð;",
              "7":  "Ic secge eow þæt swa byð on heofone blis be anum synfullum þe dædbote deð. ma þonne ofer nigon and nigontigum riht-wisra þe dæd-bote ne beðurfon;",
              "8":  "Oððe hwilc wif hæfð tyn scyllingas. gif heo forlyst anne scylling. hu ne on-ælð heo hyre leoht-fæt. and awent hyre hus and secð geornlice oð heo hine fint;",
              "9":  "And þonne heo hine fint heo clypað hyre frynd and nehhe-byryna and cwyð. blyssiað mid me forþam ic funde minne scylling þe ic forleas;",
              "10": "Ic secge eow swa bið blis beforan godes englum be anum synfullum þe dæd-bote déð;",
              "11": "He cwæð. soðlice sum man hæfde twegen suna.",
              "12": "þa cwæð se yldra to his fæder; Fæder. syle me minne dæl minre æhte þe me to ge-byreþ. þa dælde he him his æhte;",
              "13": "Ða æfter feawa dagum ealle his þing gegaderude se gingra sunu. and ferde wræclice on feorlen rice. and for-spilde þar his æhta lybbende on his gælsan;",
              "14": "Ða he hig hæfde ealle amyrrede þa wearð mycel hunger on þam ríce and he wearð wædla;",
              "15": "Þa ferde he and folgude ánum burh-sittendan men þæs rices. ða sende he hine to his tune þæt he heolde his swyn;",
              "16": "Ða ge-wilnode he his wambe gefyllan of þam bien-coddun þe ða swyn æton. and him man ne sealde;",
              "17": "Þa beþohte he hine and cwæð; Eala hu fela yrðlinga on mines fæder huse hláf genohne habbað and ic her on hungre for-wurðe;",
              "18": "Ic aríse. and ic fare to mínum fæder. and ic secge him; Eála fæder ic syngode on heofenas. and beforan þe.",
              "19": "nu ic neom wyrðe þæt ic beo þin sunu nemned. do me swa anne of þinum yrðlingum;",
              "20": "And he aras þa and com to his fæder. and þa gyt þa he wæs feorr his fæder he hyne geseah and wearð mid mild-heortnesse astyrod and agen hine árn and hine beclypte and cyste hine;",
              "21": "Ða cwæð his sunu; Fæder. ic syngude on heofon. and beforan ðe. nu ic ne eom wyrþe þæt ic þin sunu beo genemned;",
              "22": "Ða cwæþ se fæder to his þeowum; Bringað raðe þæne selestan gegyrelan and scrydað hyne and syllað him hring on his hand. and gescý to his fotum.",
              "23": "And bringað an fætt styric and of-sleað and utun etan and gewist-fullian.",
              "24": "for-þam þes min sunu wæs dead and he ge-edcucude. he for-wearð and he is gemet; Ða ongunnon hig gewist-læcan",
              "25": "Soðlice hys yldra sunu wæs on æcere and he cóm. and þa he þam huse genealæhte he ge-hyrde þæne sweg and þæt weryd.",
              "26": "Þa clypode he anne þeow and axode hine hwæt þæt wære;",
              "27": "Ða cwæð he þin broðor com. and þin fæder of-sloh án fæt celf for-þam þe he hyne halne on-feng;",
              "28": "Ða bealh he hine and nolde ingan; Þa eode his fæder út and ongan hine biddan;",
              "29": "Ða cwæþ he his fæder andswarigende; Efne swa fela geara ic þe þeowude and ic næfre þin bebod ne forgymde. and ne sealdest þu me næfre an ticcen þæt ic mid minum freondum gewist-fullude;",
              "30": "Ac syððan þes þin sunu com. þe hys spéde mid myltystrum amyrde. þu of-sloge him fætt celf;",
              "31": "Ða cwæþ he sunu. þu eart symle mid me. and ealle mine þing synt þíne",
              "32": "þe ge-byrede gewist-fullian and geblissian for-þam þes þin broðor wæs dead and he ge-edcucede he for-wearð and he is gemet;"},

    "16":    {
        "1":  "Ða cwæð he to his leorning-cnihtum Sum welig man wæs hæfde sumne gerefan se wearð wið hine for-wreged swylce he his gód for-spilde.",
        "2":  "þa clypode he hine and sæde him; Hwi ge-hyre ic þis be þe. agyf þine scíre ne miht þu lencg tún-scíre bewitan;",
        "3":  "Ða cwæþ se gerefa on his geþance; Hwæt do ic for-þam þe min hlaford míne gerefscire fram me nymð; Ne mæg ic delfan. me sceamað þæt ic wædlige.",
        "4":  "ic wát hwæt ic do þæt hig me on hyra hus onfón þonne ic be-scíred beo fram tun-scíre;",
        "5":  "Ða þa gafol-gyldan gegaderude wæron þa sæde he þam forman. hu mycel scealt þú minum hlaforde;",
        "6":  "Ða sæde he hund sestra eles. þa sæde he him. nim þine feðere and site hraðe and writ fiftig;",
        "7":  "Ða sæde he oðrum hu mycel scealt þu. þa cwæþ he hund mittena hwætes; Ða cwæð he. nim þine stafas and writ hund-eahtatig;",
        "8":  "Ða herede se hlaford þære unriht-wisnesse tungerefan. forþam þe he gleawlice dyde. forþam ðe ðisse worulde bearn. synd gleawran þises leohtes bearnum on þisse cneoresse;",
        "9":  "And ic secge eow. wyrcað eow frynd of þisse worulde-welan unriht-wisnesse þæt hig onfon eow on ece eardung-stówe þonne ge ge-teoriað;",
        "10": "Se þe ys on lytlum getrywe. se ys on maran getrywe and se þe ys on lytlum unriht-wis se ys eac on maran unrihtwis;",
        "11": "Gif ge on unriht-wisum weoruld-welan næron getrywe hwa betæhð eow þæt eower ys;",
        "12": "And gyf ge on fremedum næron getrywe hwa sylþ eow þæt eower ys;",
        "13": "Ne mæg nan þeow twam hlafordum þeowian. oððe he anne hatað and oðerne lufað. oððe he anum folgað and oðerne for-hogað; And ge ne magon gode þeowian and woruld-welan;",
        "14": "Ðas ðing ealle þa farisei gehyrdon þa ðe gifre wæron. and hig hine tældon;",
        "15": "Þa cwæð he to him. ge synt þe eow sylfe beforan mannum geriht-wisiaþ. soðlice god can eowre heortan forþam þe be-foran gode ys ascuniendlic þæt mannum heah ýs;",
        "16": "Seo æ. and witegan oð iohannem. and of him is bodud godes ríce. and ealle on þæt strang-nysse wyrcað;",
        "17": "Eaðre is þæt heofen and eorðe gewiton þonne án stæf of þære æ. fealle;",
        "18": "Ælc man þe his wíf for-læt and oþer nimð se unriht-hæmð; and se ðe þæt forlætene wíf nimð se unriht-hæmð;",
        "19": "Sum welig man wæs. and he wæs gescrydd mid purpuran and mid twine. and dæghwamlice riclice gewist-fullude;",
        "20": "And sum wædla wæs on naman lazarus. se læg on his dura swyðe forwundon.",
        "21": "And wilnode þæt he hine of his crumum gefylde þe of his beode feollun. and him nan man ne sealde. ac hundas comon and his wunda liccodon;",
        "22": "Ða wæs geworden þæt se wædla forðferde and hine englas bæron on habrahames greadan; Þa wearð se welega dead and wæs on helle bebyrged;",
        "23": "Ða ahof he his eagan upp þa he on þam tintregum wæs. and geseah feorran abraham and lazarum on his greadan;",
        "24": "Ða hrymde he and cwæð. eala fæder abraham gemilsa me. and send lazarum þæt he dyppe his fingres lið on wætere. and mine tungan gehæle. forþam þe ic eom on þis líge cwylmed;",
        "25": "Ða cwæð abraham. eala sunu geþenc þæt þu god onfenge on þinum lífe. and gelíce lazarus on-feng yfel. nu ys þes gefrefryd and þu eart cwylmed;",
        "26": "And on eallum þissum betwux ús and eow is mycel dwolma getrymed. þa ðe willað heonon to eow faran ne magon. ne þanun faran hidere;",
        "27": "Ða cwæð he fæder. ic bidde þe þæt ðu sende hine to mines fæder húse.",
        "28": "ic hæbbe fíf gebroþru þæt he cyðe him þæt hig ne cumon on þissa tintrega stowe;",
        "29": "Þa sæde abraham him. híg habbað moysen and witegan. hig hlyston him;",
        "30": "Ða cwæð he. nese fæder abraham. ac hig doð dædbote gif hwylc of deaðe to him færð;",
        "31": "Ða cwæð he. gif hig ne gehyraþ moysen and þa witegan. ne hig ne gelyfað þeah hwylc of deaðe aríse;"},

    "17":    {
        "1":  "Ða cwæð he to his leorning-cnihtum un-mihtlic is þæt gedrefednyssa ne cuman. wa þam þe hig þurh cumað.",
        "2":  "nyttre him wære þæt an cweorn-stan sy ge-cnytt abutan his swúran and sí on sæ beworpen ðonne he gedréfe anne of þissum lytlingum;",
        "3":  "Warniað eow. gyf þin broðor syngað cíd him;",
        "4":  "And gif he on dæg seofan siþun syngað. and seofan siþun to þe on dæg gecyrred byð. and cwyð; Hit me of-þincð. forgyf hit him;",
        "5":  "Ða cwæðon (sic) his apostolas drihten. ge-íc urne geleafan;",
        "6":  "Ða cwæþ drihten gif ge hæfdon geleafan swa senepes corn. ge sædun þissun treowe sy ðu awyrt-walud and aplantud on sæ. and hit hyrsumode eow;",
        "7":  "Hwylc eower hæfþ eregendne þeow; Oððe scep læsgendne þam of þam æcere ge-hworfenum. he him sona segð gá and site.",
        "8":  "And ne segþ him gearw þæt íc éte and gyrt þe and þéna me þa hwile. þe ic éte and drince and syððan þu ytst and drincst;",
        "9":  "Wenst þu hæfð se þeowa ænigne þanc. forþam ðe he dyde þæt him beboden wæs. ne wene ic;",
        "10": "Swa ys eow þonne ge doð eall þæt eow beboden ys. cweþað unnytte þeowas we synt we dydon þæt we dón sceolon;",
        "11": "Ða he ferde to hierusalem. he eode þurh midde samarian and galileam;",
        "12": "And þa he eode on sum castel him agén urnon tyn hreofe weras. þa stodon hig feorran",
        "13": "And hyra stefna úp-ahofon and cwædon; Hælend. bebeodend gemiltsa ús;",
        "14": "Ða he hig geseah þa cwæþ he; Gað and æt-ywað eow þam sacerdum; Þa hig ferdun hig wurdon geclænsude;",
        "15": "Ða hyra án geseah þæt he geclænsud wæs þa cyrde he mid mycelre stéfne god mærsiende.",
        "16": "And feoll to hys fotum. and him þancode and þes wæs samaritanisc;",
        "17": "Þa cwæþ se hælend him andswariende; Hu ne synt týn geclænsude hwær synt þa nigone.",
        "18": "næs gemett se ðe agén-hwurfe. and gode wuldor sealde. buton þes ælfremeda;",
        "19": "Ða cwæð he. arís and gá forþam þe ðin geleafa þe halne gedyde;",
        "20": "Þa ahsodon hine þa farisei hwænne godes ríce cóme; Ða andswarude he and cwæð. ne cymð godes [ríce] mid begymene",
        "21": "ne hig ne cweðaþ efne her hyt ys. oððe þar. godes ríce is betwynan eow;",
        "22": "Þa cwæð he to his leorning-cnihtum. þa dagas cumað þonne ge gewilniað þæt ge geseon anne dæg mannes sunu and ge ne geseoð.",
        "23": "And hig secgað eow her he is. and þar he is. ne farege ne ne fyliað;",
        "24": "Witodlice swa se líg-ræsc lyhtende scinð under heofone on þa ðing þe under heofone synt. swa bið mannes sunu on his dæge;",
        "25": "Æryst him gebyreð þæt he fela þinga þolige. and beon fram þisse cneorysse aworpen.",
        "26": "And swa on noes dagum wæs gewórden swa beoð mannes suna to-cyme.",
        "27": "hig ætun. and drúncon. and wifodon. and wæron to gyftum gesealde. oð þæne dæg þe noe on erke eode. and flód cóm and ealle forspilde;",
        "28": "Eall-swa wæs geworden on loðes dagum hig ætun. and druncon. and bohton. and sealdon. and plantedon. and timbrudon;",
        "29": "Soðlice on þam dæge þe loð eode of sodoma hyt rínde fýr and swefl of heofone. and ealle forspilde;",
        "30": "Æfter þysum þingum bið on þam dæge þe mannes sunu onwrigen bið",
        "31": "on ðam dæge se ðe bið on þécene and his fatu on húse. ne stihð he nyðer þæt he hig nime; And se ðe bið on æcere. ne went he on-bæc;",
        "32": "Beoð gemyndige loðes wífes.",
        "33": "swa hwylc swa secð his sawle ge-dón hále se hig for-spilþ; and swa hwylc swa hig forspilþ se hig gelif-fæstað;",
        "34": "Soðlice ic eow secge on þære nihte beoð twegen on bedde an byð genumen and oðer bið for-læten;",
        "35": "Twa beoð ætgædere grindende. an bið genumen and oðer læfed;",
        "36": "Twegen beoð æt æcere. an bið genumen and oðer bið læfed;",
        "37": "Þa cwædon hig to him. hwar drihten; Ða cwæþ he. swa hwar swa se lichama bið þyder beoð earnas gegaderud;"},

    "18":    {"1":  "Ða sæde he him sum big-spel þæt hit ys riht þæt man symle gebidde and na geteorige",
              "2":  "And þus cwæð; Sum déma wæs on sumere ceastre se god ne ondred ne nanne man ne onþracude;",
              "3":  "Ða wæs sum wudewe on þære ceastre. þa com heo to him and cwæð; Wrec me wið minne wiðer-winnan;",
              "4":  "Ða nolde he langre tide, æfter þam þa cwæþ he. þeah ic god ne ondræde. ne ic mán ne onþracige",
              "5":  "þeah forþam þe ðeos wuduwe me is gram ic wrece hig. þe-læs heo æt neahstan cume me behropende;",
              "6":  "Ða cwæð drihten. gehyrað hwæt se unriht-wisa dema cwyð;",
              "7":  "Soþlice ne deð god his gecorenra wrace clypiendra to him dæges and nihtes. and he geþyld on him hæfþ;",
              "8":  "Ic eow secge þæt he raþe hyra wrace deð; Ðeah-hwæþere wenst þu ðænne mannes sunu cymð. gemét he geleafan on eorðan;",
              "9":  "Ða cwæð he to sumum þis big-spel þe on hig sylfe truwedon and oðre for-hogodon;",
              "10": "Twegen men ferdun to sumum temple þæt hig hig gebædun an sundor-halga and oðer man-full;",
              "11": "Ða stód se fariséus and hine þus gebæd. god. þe ic þancas dó. for-þam þe ic ne eom swylce oðre men. reaferas unriht-wise. unriht-hæmeras. oððe eac swylce þes mánfulla;",
              "12": "Ic fæste tuwa on ucan. ic sylle teoþunga ealles þæs þe ic hæbbe;",
              "13": "Ða stód se man-fulla feorran and nolde furðun his eagan ahebban úp. to þam heofone ac he beot his breost and cwæþ; God beo þu mílde me syn-fullum;",
              "14": "Sóþlíce ic eow secge þæt þes ferde geriht-wisud to his huse. for-þam þe ælc þe hine úpp-áhefð bið genyðerud. and se þe hine nyðerað byð úpp-ahafen;",
              "15": "Ða brohton hig cild to him þæt he hig æt-hrine; Þa his leorning-cnihtas hig gesawon híg ciddon him;",
              "16": "Ða clypode se hælend hig to him. and cwæð; Lætað þa lytlingas to me cuman and ne for-beode ge hig swylcera ys godes ríce;",
              "17": "Soðlice ic eow secge swa hwylc swa ne on-fehð godes ríce swa swa cild. ne gæð he on godes ríce;",
              "18": "Ða ahsode hyne sum ealdor. lareow. hwæt do ic þæt ic ece lif hæbbe;",
              "19": "Þa cwæð se hælend hwi segst þú mé gódne. nis nán man god buton god ána;",
              "20": "Canst þu þa bebodu. ne of-slyh ðu. ne fyrena þu. ne stel þu. ne leoh þu; Wurþa þinne fæder and þine modor;",
              "21": "Ða cwæð he eall þis ic heold of mínre geoguþe;",
              "22": "Ða cwæð se hælend án þing þé is wana. syle eall þæt ðu hæfst. and syle eall þæt þearfum. þonne hæfst þu gold-hord on heofone. and cum and folga me;",
              "23": "Ða he þas word gehyrde he wearð ge-unrét. for-þam þe he wæs swiðe welig;",
              "24": "Ða se hælend hine unrotne geseah he cwæð; Eala hu earfoðlice on godes ríce gað þa ðe feoh habbað.",
              "25": "eaðelicor mæg se olfend gán þurh are [sic] nædle eage. þonne se welega on godes ríce;",
              "26": "Ða cwædon þa ðe þis gehyrdon. and hwa mæg hal beon;",
              "27": "Ða sæde he him. gode synt mihtelice þa ðing þe mannum synt unmihtelice;",
              "28": "Þa cwæð petrus. ealle þing we for-leton and folgodon þe;",
              "29": "Ða cwæþ he. soþlice ic eow secge. nis nan man þe his hus forlæt oððe magas. oððe broþru. oððe wíf. oððe bearn. for godes ríce.",
              "30": "þe ne onfó mycele mare on þysse tíde. and ece líf on towerdre worulde;",
              "31": "Þa nam se hælend his leorning-cnihtas and cwæð to him. faraþ to hierusalem. and ealle þing beoð gefyllede þe be mannes suna þurh witegan awritene synt;",
              "32": "He byð þeodum geseald and bið bysmrud and geswungen. and on-spæt.",
              "33": "And æfter þam þe hig hine swingað hig hine ofsleað. and he þriddan dæge arist",
              "34": "And hig naht þæs ongeton and him þis word wæs behydd;",
              "35": "Þa he genealæhte hiericho. sum blind man sæt wið þæne weg wædligende.",
              "36": "And þa he ge-hyrde þa menego farende. he ahsude hwæt þæt wære;",
              "37": "Ða sædon hig þæt þær ferde se nazareniscea hælend;",
              "38": "Þa hrymde he and cwæð; Eala hælend dauides sunu gemiltsa me;",
              "39": "And þa ðe fore-stopun hine þreadon þæt he suwude; Ðæs þe ma he clypode. dauides sunu gemiltsa me;",
              "40": "Ða stód se hælend and het hine lædan to him; Þa he ge-nealæhte he ahsude hine",
              "41": "hwæt wylt ðu þæt ic ðe dó; Ða cwæð he. drihten. þæt ic geseo;",
              "42": "Ða cwæþ se hælend beseoh þin ge-leafa þe ge-hælde;",
              "43": "And he sona geseah. and him folgode god wuldrigende and eall folc gode lof sealde þa hig þæt gesawon;"},

    "19":    {"1":  "Ða eode he geond iericho.",
              "2":  "þa wæs þar sum man on naman zacheus. se wæs welig",
              "3":  "And he wolde geseon hwylc se hælend wære. þa ne mihte he for ðære menegu. forþam þe he wæs lytel on wæstmum.",
              "4":  "þa arn he beforan and stah up on án treow. sicomorum þæt he hine gesawe. forþam þe he wolde þanon faran;",
              "5":  "Þa he com to þære stówe þa ge-seah se hælend hine and cwæð; Zacheus efst to þínum huse for-þam þe ic wylle to-dæg on þínum huse wunian;",
              "6":  "Ða efste he and hine bliþelice onfengc;",
              "7":  "Þa hig þæt gesawon þa murcnudun hig ealle. and cwædon þæt he to synfullum men gecyrde;",
              "8":  "Ða stód zacheus and cwæð to drihtne; Nu ic sylle ðearfum healfe mine æhta. and gif ic ænigne bereafode ic hit be feowerfealdum agyfe;",
              "9":  "Ða cwæð se hælend to him to-dæg þisse hiw-ræddene ys hæl gewórden forþam he wæs habrahames bearn;",
              "10": "Mannes sunu com secean and hal dón þæt forwearð;",
              "11": "Þa hig þis gehyrdon þa ge-ichte he sum big-spell forþam þe he wæs neh ierusalem. and forþam þe hig wéndon þæt hrædlice godes ríce geswutelud wære;",
              "12": "Witodlice he cwæð. sum æþel-boren man ferde on fyrlen land þæt he him ríce onfenge and eft agén come;",
              "13": "Ða clypode he his tyn þeowas and sealde tyn pund him. and cwæð to him; Ceapiaþ oðþæt ic cume;",
              "14": "Ða hatedon hine his leóde and sendon ærend-racan æfter him and cwædon; We nyllað þæt þes ofer ús rixie;",
              "15": "Ða he agén cóm and þæt ríce onfengc. he het clypian his þeowas þe he þæt feoh selde. þæt he wiste hu mycel gehwylc gemangode;",
              "16": "Ða com se forma and cwæð. hláford. þis pund gestrynde tyn pund;",
              "17": "Þa cwæð sé hláford geblissa þú góda þeowa. forþam þe ðu wære on lytlum getrywe. þu byst and-weald hæbbende ofer tyn ceastra;",
              "18": "Ða com oðer and cwæð. hláford. þin pund gestrynde fif pund;",
              "19": "Ða cwæþ he to þam. and beo þu ofer fif ceastra;",
              "20": "Ða com oþer and cwæð. hlaford. her ys þin pund þe ic hæfde on swát-lín aléd.",
              "21": "ic ðe adred forþam þe ðu eart stið man. þu nimst þæt ðu ne settest. and þu ripst þæt ðu ne seowe;",
              "22": "Ða cwæð he to him. of þinum muðe ic ðe déme. la lyðra þeowa; Ðu wistest þæt ic eom stið man. þæt ic nime þæt ic ne sette and ripe þæt ic ne seow;",
              "23": "And hwi ne sealdest þú min feoh to hýre. and þonne ic cóme ic hit witodlice mid gestreone onfenge;",
              "24": "Ða cwæð he to þam þe him abútan stódon. nimað þæt pund fram him and syllað þam þe hæfð án pund;",
              "25": "Ða cwædon hig to him hlaford. he hæfð tyn pund;",
              "26": "Soðlice ic secge eow þæt ælcum hæbbendum bið geseald fram þam þe næfð. ge þæt þæt he hæfð him byð afyrred;",
              "27": "Ðeah-hwæþere þa mine fynd þe noldon þæt ic ofer hig rixude. lædað hider and of-sleað hig beforan me.",
              "28": "And þysum gecwedenum he férde to hierusalem;",
              "29": "Ða he ge-nealæhte bethfage and bethanía to þam munte þe is genemned oliueti. he sende his twegen cnihtas",
              "30": "And cwæð; Faraþ on þæt castel þe ongen inc ys. on þam gyt gemetað assan folan getiged. on þam nan man gyt ne sæt. untigað hyne. and lædað to me;",
              "31": "And gif inc hwa ahsað hwi gyt hyne untigeað secgað him drihten hæfð his neode;",
              "32": "Ða férdon þa ðe asende wæron and fundon swa he him sæde þæne folan stándan;",
              "33": "Ða hig hine untígdon þa cwædon þa hlafordas hwi untige ge þæne folan;",
              "34": "Ða cwædon hig for-þam þe drihten hæfð his neode;",
              "35": "Þa læddon hig hine to þam hælende. and hyra reaf wurpon ofer þæne folan. and þæne hælend on-ufan setton.",
              "36": "And þa he for. hi strehton under hine hyra réaf on þam wege.",
              "37": "And þa he ge-nealæhte to oliuétes muntes nyðer-stíge. þa ongunnon ealle þa menego geblissian. and mid mycelre stefne god heredon be eallum þam mihtum þe hig gesawun.",
              "38": "And cwædon; Gebletsud sy se cyning þe com on drihtnes naman. syb sy on heofenum. and wuldor on heahnessum;",
              "39": "Ða cwædon sume of þam fariseum to him; Láreow. cid þinum leorningcnihtum;",
              "40": "Ða cwæþ he to him. Ic eow secge þeah þas suwigen stanas clypiað;",
              "41": "And þa he ge-nealæhte and geseah þa ceastre. he weop ofer hig",
              "42": "And cwæð; Eala. gif þu wistest and witodlice on þysum þinum dæge þe ðe to sybbe synt. nu hig synt fram þinum eagum behydde.",
              "43": "forþam ðe þa dagas to ðe cumað. and þíne fynd þe betrymiaþ. and behabbað þe. and genyrwað þe æghwanun.",
              "44": "And to eorþan afyllað þe and þine bearn þe on ðe synt. and hig ne læfað on þe stán ofer stáne. forþam þe ðu ne on-cneowe þa tíde þínre geneosunge;",
              "45": "Ða ongan he of þam temple ut-drífan þa syllendan and ða bicgendan.",
              "46": "And him to cwæð; Hit ys awriten þæt min hus ys gebed-hús. ge hit worhton to sceaðena scræfe.",
              "47": "And he wæs dæg-hwamlice on þam temple lærende; Soþlice þara sacerda ealdras and þa boceras and þæs folces ealdor-men smeadon hu hig hine fordon mihton.",
              "48": "And hig ne fundon hwæt hi him to gylte dydon; Soðlice eall folc wæs abysgod þe be him gehyrde secgan;"},

    "20":    {
        "1":  "Ða wæs anum dæge geworden þa he þæt folc on þam temple lærde and him bodude þa comun þara sacerda ealdras and þa boceras",
        "2":  "And to him cwædon; Sege us on hwylcum anwalde wyrcst þu ðas þing. oððe hwæt ys se ðe þe þisne anwald sealde;",
        "3":  "Ða cwæþ he him to andsware; and ic ahsige eow án word andswariað me.",
        "4":  "wæs iohannes fulluht of heofone. hwæðer þe of mannum;",
        "5":  "Ða þohton hig betwux him and cwædon; Gýf we secgað þæt he sy of heofone. he cwyð to ús hwi ne gelyfde ge him;",
        "6":  "Gyf we secgað þæt he sy of mannum. eall folc us hænð hi wiston gere þæt iohannes wæs witega;",
        "7":  "Ða andswaredon hig þæt hig nyston hwanun he wæs;",
        "8":  "Ða cwæð se hælend him to ne ic eow ne secge on hwylcum anwalde ic þas þing wyrce;",
        "9":  "He ongan þa ðis big-spel to þam folce cweðan; Sum man plantude him wingeard and hine gesette mid tilium. and he wæs him feor manegum tidum;",
        "10": "Ða on tide he sende hys þeow to þam tilium þæt hig him sealdon of þæs wingeardes wæstme. þa swungon hig þæne and idelne hine for-leton;",
        "11": "Ða sende he oðerne þeow þa beoton hig ðæne and mid teonum gewæcende hine forleton idelne;",
        "12": "Þa sende he þridan. þa wurpon hig ut þæne gewundudne;",
        "13": "Ða cwæð þæs wingeardes hlaford hwæt do ic. ic asénde minne leofan sunu wenunga hine hig for-wandiað þonne hig hine geseoþ;",
        "14": "Ða hine þa tilian gesawun hig þohton betwux him and cwædon; Her ys se yrfe-weard. cumaþ uton hine ofslean þæt seo æht ure sy;",
        "15": "And hig hine of þam wingearde awurpon ofslegene; Hwæt deð þæs wingeardes hlaford.",
        "16": "he cymð. and for-spilð þa tilian. and sylþ þæne wingeard oðrum; Híg cwædon þa hig þis gehyrdon þæt ne gewurþe;",
        "17": "Ða beheold he hig and cwæð; Hwæt is þæt awriten is. þone stan þe ða wyrhtan awurpon. þés is geworden on þære hyrnan heafod;",
        "18": "Ælc þe fylþ ofer þæne stán byð for-bryt. ofer þæne þe he fylð. he to-cwyst;",
        "19": "Ða sohton þara sacerda ealdras and þa boceras hyra handa on þære tíde on hine wurpun. and hig adredon him þæt folc; Soðlice hi ongeton þæt he þis big-spell to him cwæð;",
        "20": "Ða sendun hig mid searwum þa ðe riht-wise léton þæt hig hine gescyldgudun and þæt hig hine gesealdon þam ealdron to dóme and to þæs deman anwalde to fordemanne;",
        "21": "Ða ahsodon hig hine and cwædon. láreow. we witun þæt þu rihte sprycst and lærest. and for nanon men ne wandast. ac godes weg on soðfæst-nesse lærst.",
        "22": "Ys hit riht þæt man þam casere gafol sylle þé ná;",
        "23": "Þa cwæð he to him þa he hyra fácen onget; Hwi fandige mín;",
        "24": "Ywaþ me anne peninc hwæs anlicnesse hæfþ he. and ofer-gewrit; Ða cwædon hig þæs caseres;",
        "25": "Ða cwæð he to him; Agyfað þam casere þa ðing þe ðæs caseres synt. and gode þa ðing þe godes synt.",
        "26": "Ða ne mihton hig his word befón beforan þam folce. þa suwudon hig wundrigende be his andsware;",
        "27": "Ða genealæhton sume of saduceum. þa ætsacað þæs æristest (sic) and ahsodon hine",
        "28": "And cwædon; Láreow moyses us wrat gif hwæs broðor byð dead and wíf hæbbe. and se byð butan bearnum þæt his broðor nime his wíf and hys broþor sæd awecce;",
        "29": "Seofon gebroðru wæron and se forma nam wíf. and wæs dead butan bearnum;",
        "30": "Ða nam oðer hig and wæs dead butan bearne;",
        "31": "Ða nam se þridda hig. and swa ealle seofone. and nán sæd ne læfdon and wæron deade.",
        "32": "Þa ealra ytemest wæs þæt wíf dead;",
        "33": "On þam æryste hwylces hyra wíf biþ þæt;",
        "34": "Ða cwæþ se hælend to him. þysse worulde bearn wifiað and beoð to giftum gesealde;",
        "35": "Ða ðe synt þære worulde wyrðe. and ærystes of deaðum ne giftigeaþ hi ne wif ne lædað",
        "36": "ne ofer þæt sweltan ne magon. hig synt soðlice englum gelice. and hig synt godes bearn þonne hig synt ærystys bearn.",
        "37": "for-þam þe soðlice déade arisað. and moyses æt-ywde wið anne beig-beam swa he cwæð; Drihten abrahammes god. and isaaces god. and iacobes god.",
        "38": "nys god deadra ac lybbendra. ealle hig him lybbað;",
        "39": "Ða andswarudon him sume þara bocera and cwædon. láreow. wel þu cwæde.",
        "40": "And hig hine leng ne dorston ænig þing ahsian;",
        "41": "Þa cwæð he to him; Hwi secgað hig þæt crist sy dauides sunu.",
        "42": "And dauid cwyð on þam sealme. drihten. sæde to minum drihtne site on mine swiðran healfe.",
        "43": "oð þæt is asette þíne fynd to fot-sceamole þinra fota;",
        "44": "Dauid hine clypað drihten and humeta ys he hys sunu;",
        "45": "Ða sæde he hys leorning-cnihtum. eallum folce gehyrendum;",
        "46": "Warniað wið þa boceras ða þe wyllað on gegyrlum gán. and lufiað gretinga on stræte. and þa yldstan setl on gesamnungum and þa forman hlininga on gebeorscypum.",
        "47": "þa forswelgað wydywyna hus. hiwgende lang gebed. þa onfoð maran genyþerunge;"},

    "21":    {"1":  "Ða he híne beseah he ge-seh þa welegan hyra lác sendan on þone sceoppan.",
              "2":  "þa geseah he sume earme wydewan bringan twegen feorð-lingas;",
              "3":  "Ða cwæð he soð ic eow secge þæt ðeos earme wudewe ealra mæst brohte;",
              "4":  "Soðes ealle þas brohton gode lác of hyra mycelan welan. þeos wudewe brohte of þam þe heo hæfde ealle hyre andlyfene;",
              "5":  "And þa cwæð he to þam þe sædon be þam temple. þæt hit wære geglenged mid gódum stánum and godum gifum.",
              "6":  "Þas þing þe ge geseoð þa dagas cumað on þam ne bið stan læfed ofer stan. þe ne beo to-worpen;",
              "7":  "Þa ahsodon hig hine la bebeodend hwænne beoð þas þing. and hwylce tacna beoð þonne þas þing gewurðaþ;",
              "8":  "Ða cwæþ he warniað þæt ge ne syn beswicene. manege cumað on minum naman. and cweðað; Ic hit eom and tíd genealæcð; ne fare ge æfter him",
              "9":  "ne beo ge bregede þonne ge geseoð gefeoht and twy-rædnessa; Ðas þing gebyrigeað æryst ac nys þonne gyt ende;",
              "10": "Ða cwæð he to him þeod arist agen þeode and rice agen ríce",
              "11": "And beoð mycele eorþan styrunga geond stowa. and cwealmas and hungor. and egsan of heofone and mycele tacna beoð.",
              "12": "ac toforan eallum þissum hig nimað eow and ehtað and syððan eow on gesamnunga. and on hyrdnyssa and lædaþ eow to cyningum and to demum for mínum naman.",
              "13": "þis eow gebyrað on gewitnesse;",
              "14": "Ne sceole ge on eowrum heortum fore-smeagan hu ge andswarian.",
              "15": "ic sylle eow muð and wísdom. þam ne magon ealle eower wiðer-winnan wið-stándan and wið-cweðan;",
              "16": "Ge beoð gesealde fram mágum and gebroðrum and cuðum and freondum. and hig eow to deaðe geswencað.",
              "17": "And ge beoð eallum on hatunga. for minum naman.",
              "18": "And ne for-wyrð a locc of eowrum heafde;",
              "19": "On eowrum geþylde ge gehealdað eowre sawla;",
              "20": "Þonne ge geseoð hierusalem mid here betrymede. witað þæt hyre toworpennes genealæcð.",
              "21": "þonne fleoð on muntas þa ðe on iudea synt and nyðer ne astigað þa ðe on hyre middele synt. and into hyre ne magon þa ðe þar-ute synt",
              "22": "forþam ðe þis synt wrace dagas þæt ealle þing syn gefyllede þe awritene synt;",
              "23": "Soðlice wá eacnigendum wífe and fedendum on þam dagum þonne bið mycel of-þriccednys ofer eorðan. and yrre þisum folce.",
              "24": "And hig feallað on swurdes ecge. and beoð hæftlingas on ealle þeoda; Hierusalem bið fram þeodum fortreden oð mægða tída synt gefyllede;",
              "25": "And beoð tacna on sunnan and on monan and on steorrum and on eorðan. þeoda for-þriccednys. for gedrefednesse sæs swéges. and yða",
              "26": "bifigendum mannum. for ege and anbide þe eallum ymbe-hwyrfte to-becumað; Ðonne beoð heofones myhta astyrede.",
              "27": "And þonne hig geseoð mannes sunu on lyfte cumende mid mycelum anwalde and mægen-þrymme;",
              "28": "Ðonne þas þing agynnað beseoð and eowre heafdu úp-ahebbaþ. forþam ðe eower alysednes geNealæcð;",
              "29": "Ða sæde he him sum big-spel. behealdað þæne fic-beam and ealle trywu",
              "30": "þonne hig wæstm brincgað. ge witun þæt sumor ys gehende;",
              "31": "And þonne ge þas þing geseoð witað þæt godes ríce is gehende;",
              "32": "Soðlice ic eow secge þæt þeos cneores ne gewit ærþam þe ealle þas ðing gewurþon;",
              "33": "Heofen and eorðe gewitaþ soðlice míne word ne gewitað;",
              "34": "Warniaþ eow þe-læs eower heortan gehefegude syn on ofer-fylle and on druncennesse and þises lifes carum and on eow se færlica dæg be-cume",
              "35": "swa swa grin; He be-cymþ on ealle þa ðe sittað ofer eorðan ansyne;",
              "36": "Waciað on ælcere tíde and bidað þæt ge wurðe syn. þæt ge þas towerdan þing for-fleon. and standan beforan mannes suna;",
              "37": "Soðlice he wæs on dæg on þam temple lærende. and on niht he eode and wunode on þam munte þe ys gecweden oliueti",
              "38": "And eall folc on morgen com to him. to þam temple þæt hi hine gehyrdon;"},

    "22":    {"1":  "Ða soðlice genealæhte freols-dæg azimorum se is gecweden eastre.",
              "2":  "And þara sacerda ealdras and þa boceras smeadon hu hig hine forspildon; [Soðlice hig adredon him þæt folc;]",
              "3":  "Ða eode satanas on iudam. se wæs oðre naman scarioth. an of þam twelfum.",
              "4":  "þa ferde he and spæc mid þara sacerda ealdor-mannum and duguðe ealdrum hu he híne him gesealde;",
              "5":  "And hig fagenydun and him weddedon feoh to syllenne.",
              "6":  "And he behet and he sohte hu he eaðelicust hine be-æftan þære menego gesealde;",
              "7":  "Ða com se dæg azimorum on þam hi woldon hyra eastron gewyrcan",
              "8":  "And he sende petrum. and iohannem and cwæð to him farað and gearwiað us þæt we ure eastron gewyrcon;",
              "9":  "Ða cwædon hig hwar wylt tu þæt we gearwion",
              "10": "And he cwæð to him; Nu þænne ge on þa ceastre gað eow agen yrnð an man mid wæter-buce. filigeað him on þæt hus þe he in-gæð.",
              "11": "And secgeað þam hus-hlaforde; Ure lareow þe segð hwar ys cumena hus. þar ic mine eastron wyrce mid minon leorning-cnihtum;",
              "12": "And he eow betæcð mycele healle gedæfte. gegearwiað þara;",
              "13": "Ða ferdun hig and gemettun swa he him sæde. and hig gegearwudun eastrun;",
              "14": "And þa tima wæs he sæt and his twelfe apostolas mid him",
              "15": "And he sæde him; Of gewilnunge ic gewilnude etan mid eow þas eastron ær ic forð-fare;",
              "16": "Ic eow secge þæt ic heonon-forð ne éte. ær hyt sy on godes ríce gefylled;",
              "17": "And onfeng calice and þancas dyde and cwæð; Onfoð and dælað betwux eow.",
              "18": "Soðlice ic eow secge þæt ic ne drince of þises win-geardes cynne ær godes ríce cume;",
              "19": "And he onfengc hlafe and þancude and him sealde. and cwæð; Ðis is min lichama. se is for eow geseald doð þis on min gemynd;",
              "20": "And swa eac þæne calic. syððan he ge-eten hæfde and cwæð; Ðes calic is niwe cyðnys on minum blode se bið for eow agoten;",
              "21": "Ðeah-hwæðere her is þæs læwan hand mid me on mysan.",
              "22": "And witodlice mannes sunu gæð æ[f]ter þam ðe him fore-stihtud wæs. þeah-hwæðere wa þam men þe he þurh geseald bið;",
              "23": "And hi agunnon betwux him smeagan hwylc of him þæt to donne wære;",
              "24": "And hi flitun betwux him hwylc hyra wære yldest;",
              "25": "Þa sæde he him cyningas wealdað hyra þeoda. and ða ðe anweald ofer hig habbað synt frem-fulle genemned.",
              "26": "ac ne beo ge na swa; Ac gewurðe he swa swa gingra se þe yldra ys betwux eow; And se þe fore-stæppend ys beo he swylce he þén sy;",
              "27": "Hwæðer ys yldra þe se þe ðenað þe se ðe sitt. witudlice se ðe sitt; Ic eom on eowrum midlene swa swa se þe ðenað;",
              "28": "Ge synt þe mid me þurh-wunedon on mínum geswincum",
              "29": "And ic eow dihte swa min fæder me rice dihte.",
              "30": "þæt ge eton and drincon ofer mine mýsan on mínum ríce and ge sitton ofer þrym-setl demende twelf mægða israhel;",
              "31": "Ða cwæð drihten. Simon Simon. nu satanas gyrnde þæt he eow hridrude swa swa hwæte;",
              "32": "Ic gebæd for þe þæt ðin geleafa ne geteorige; And þu æt sumum cyrre gewend andtryme þine gebroðru;",
              "33": "Ða cwæð he drihten. ic eom gearu to farenne mid þe. ge on cwertern ge on deað;",
              "34": "Ða cwæþ he. ic secge þe petrus. ne cræwþ se hána to-dæg ær þu me æt-sæcst;",
              "35": "Ða cwæð he to him þa ic eow sende butan seode and codde and ge-scy wæs eow ænig þing wana; Ða cwædon hig nan þing;",
              "36": "Ða cwæð he. ac nú se þe hæfð seod gelíce nime codd. and se ðe næfð sylle his tunecan and bicge him swurd;",
              "37": "Soðlice ic eow secge þæt gyt scyl beon gefylled þæt be me awriten is. and þæt he mid rihtwisum getéald wæs. witudlice þa þing þe be me synt habbað ende;",
              "38": "And hig cwædon. drihten. her synt twa swurd and he cwæð þæt ys ge-noh;",
              "39": "And æfter gewunan he ut-eode on þæne munt oliuarum þæt ys ele-bergena. and his leorning-cnihtas him fyligdon;",
              "40": "And þa he com to þære stówe he sæde him. ge-biddað þæt ge on costnunge ne gán;",
              "41": "And he wæs fram him alocen swa mycel swa is anes stanes wyrp. and gebigedum cneowum he hyne gebæd",
              "42": "And cwæð; Fæder gif þu wylt. afyr þysne calic fram me þeah-hwæðere ne ge-wurðe min willa ac þin;",
              "43": "Þa æt-ywde him godes engel. of heofone and hyne gestrangode",
              "44": "And he wæs on gewinne and hine lange gebæd and his swat wæs swylce blodes dropan on eorðan yrnende.",
              "45": "And þa he of gebede aras and com to his leorning-cnihtum he hig funde slæpende for unrotnesse.",
              "46": "And he sæde him. hwi slape ge. arisað and biddað ge on costunge ne gan;",
              "47": "Him þa þa gyt sprecendum þa com þæt wered and him to-foran eode án of þam twelfum se wæs genemned iudas and he ge-nealæhte þam hælende þæt he hine cyste;",
              "48": "Ða cwæð se hælend iudas. mannes sunu þu mid cosse sylst;",
              "49": "Ða gesawon þa ðe him abutan wæron þæt þær towerd wæs and cwædon. drihten. slea we mid swúrde;",
              "50": "Ða sloh hyra án þara sacerda ealdres þeow and hys swyðre eare of-acerf;",
              "51": "Þa andswarude se hælend lætað þus; and þa he æt-hran hys eare he hyt gehælde;",
              "52": "Ða cwæð se hælend to þam ealdor-mannum and to þam witum and þæs temples ealdrum; Ge ferdon swa swa to anum sceaðan mid swurdum and mid sahlum þæt ge me gefengon;",
              "53": "Ðá ic wæs dæg-hwamlice on temple mid eow. ne aþenedon ge eower handa on me. ac þis is eower tíd and þystra anweald;",
              "54": "Ða namon hig hine and læddon to þæra sacerda ealdres huse. and petrus fyligde feorran;",
              "55": "And petrus wæs mid him on middan þam cafertune. þar hig æt þam fyre sæton;",
              "56": "Ða hine geseah sum þinen æt leohte sittende and hine beheold. þa cwæð heo. and þes wæs mid him;",
              "57": "Ða æt-soc he and cwæð. eala wíf ne can ic hyne;",
              "58": "And þa embe lytel hine ge-seah oðer. and cwæð. þu eart of him; Ða cwæð petrus eala mann ic ne eom;",
              "59": "And þa æfter lytlum fæce swylce ánre tíde. sum oðer seðde and cwæð; Soðlice þes wæs mid him. witodlice he is galileisc;",
              "60": "Ða cwæð petrus. eala man nat ic hwæt þu segst; And þa hig þæt spræcon samninga sé hána creow.",
              "61": "þa drihten bewende híne and beseah to petre. Ða gemunde petrus drihtnes wordes þe he cwæð. þæt ðu mín æt-sæcst. þriwa to-dæg ær se hana cráwe;",
              "62": "Ða eode petrus út and biterlice weop.",
              "63": "And þa ðe þæne hælend heoldon hine bysmrodon and beoton.",
              "64": "And ofer-wrugon hys ansyne and þurhsun his nebb. and ahsodon hyne. aræd. hwylc ys. se ðe þe sloh;",
              "65": "And manega oðre þing hig him to cwædon dysigende;",
              "66": "And þa ða dæg wæs þa to-gædere comun þæs folces yldran and þara sacerda ealder-menn and boceras and læddon hine to hyra gemote and cwædon;",
              "67": "Sege us gif þu sy crist; Ða cwæþ he þeah ic eow secge. ge me ne gelyfaþ.",
              "68": "þeh ic eow ahsige ge ne andswariað mé ne ne forlætað;",
              "69": "Heonun-forð bið mannes sunu sittende on godes mægnes swyþran healfe;",
              "70": "Ða cwædon hig ealle. eart þu godes sunu; Ða cwæð he ge secgað þæt ic eom;",
              "71": "And hig cwædon. hwi gyrne wé gyt gewitnesse. sylfe we gehyrdon of hys muðe;"},

    "23":    {"1":  "Ða aras eall hyra menegeo and læddon hine to pilate",
              "2":  "And agunnon hyne wregan and cwædon; Ðisne we gemétton for-hwyrfende ure þeode. and for-beodende þæt man þam casere gafol ne sealde. and segð þæt he sí crist cyning;",
              "3":  "Ða ahsode pilatus hine eart þu iudea cining; Ða andswarude he þu hit segst;",
              "4":  "Þa cwæþ pilatus to þam ealdrum and þam werede ne finde íc nanne intingan on þysum men;",
              "5":  "Ða hlyddon hig and cwædon. he astyrað þis folc lærende þurh ealle iudeam agynnende of [galilea oð hyder.",
              "6":  "Ða pilatus gehyrde] galileam. he ahsude hwæðer he wære galileisc man;",
              "7":  "And þa he gecneow þæt he wæs of herodes anwalde. he hine ágen-sende to herode. he wæs on þam dagum on hierusalem;",
              "8":  "Soðlice herodes fagnude þa he þæne hælend geseah. mycelre tíde he wilnode hine geseon forþam ðe ge-hyrde mycel be him; and he hopode þæt he ge-sáwe sum tacen þe fram him gewurde;",
              "9":  "Þa ahsode he hine manegum wordum and he naht ne andswarude;",
              "10": "Ða stódon þara sacerda ealdras hine an-rædlice wregende.",
              "11": "þa ofer-hogode herodes hine mid [hys] hyrede and bysmrode hine gescrydne hwitum reafe. and hyne agen-sende to pilate;",
              "12": "And on þam dæge wurdun herodes and pilatus gefrynd. Soðlice hig wæron ær gefynd him betwynan;",
              "13": "Ða cwæð pilatus to þara sacerda ealdrum and duguðe ealdrum and to þam folce.",
              "14": "ge brohton me þísne man swylce he þis folc forhwyrfde. and nu ic beforan eow ahsiende. ic nanne intingan findan ne mæg on þisum men of þam þe ge hine wregað",
              "15": "ne furðun herodes; Ic hine sende agen to him and him naht þæs-lices deaðe gedon wæs.",
              "16": "Ic hine gebetne forlæte;",
              "17": "Niede he sceolde him forgyfan anne to hyra freols-dæge.",
              "18": "þa hrymde eall þæt folc æt-gædere and cwæþ; Nim þisne and forgyf us barrabban",
              "19": "se wæs for sumere twyrædnesse and man-slyhte on cwertern asend;",
              "20": "Eft spæc pilatus to him and wolde for-lætan þæne hælend;",
              "21": "Ða hrymdon hig and cwædon ahoð hine ahoð hine;",
              "22": "Ða cwæð he to him þiddan siðe. hwæt dyde þes yfeles. ne mette ic nan þing yfeles on þissum men þæt he si deaþes scyldig. ic hine þreage and forlæte;",
              "23": "And hig astodon and mycelre stéfne bædon þæt he wære ahangen; and hyra stéfna swiðredon.",
              "24": "Missing",
              "25": "And he for-gef him þæne þe wæs for man-slyhte and sumere sace on cwerterne. þone hi bædon and þæne hælend he sealde to hyra willan;",
              "26": "And þa hig hine læddon hi gefengon sumne cyreniscne simonem. se com of þan tune and þa rode him on-setton þæt he hi bære æfter þam hælende.",
              "27": "him fylide mycel wered folces and wifa þa hine heofun and weopun;",
              "28": "Þa cwæþ se hælend bewend eala dohtra hierusalem. nelle ge ofer me wepan. ac wepað ofer eow sylfe. and ofer eower bearn.",
              "29": "forðam þa dagas cumað on þam hig cweþað. eadige synt þa untymyndan and in-noþas þe ne cendun and þa breost þe ne sictun.",
              "30": "þonne agynnað hig cweðan to þam muntum feallað ofer ús. and to beorgum ofer-wreoð ús.",
              "31": "forþam gif hig on grénum treowe þas þing doð hwæt doð hig on þam drigean;",
              "32": "And mid him wæron gelædde twegen manfulle þæt hig wæron ofslegene;",
              "33": "And syððan hig comon on þa stowe þe is genemned caluarie þæt is heafod-pannan stów. þar hig hine hengon and anne sceaþan on his swiðran healfe and oðerne on his wynstran;",
              "34": "Ða cwæð se hælend. fæder. forgyf him forþam hig nyton hwæt hig doð; Soðlice hig dældon hys reaf and wurpun hlótu.",
              "35": "And þæt folc stod geanbidiende. and þa ealdras hine tældon mid him and cwædon; Oþre he ge-hælde gehæle hine sylfne gif he síg godes gecorena;",
              "36": "And þa cempan hine by[s]mredon and him eced brohton",
              "37": "And þus cwædon; Gif þu si iudea cining gedo þe halne;",
              "38": "Ða wæs his ofer-gewrit ofer hine awríten. greciscum stafum and ebreiscum. þis is iudea cining;",
              "39": "Án of þam sceaþum þe mid him hangode hine gremede and cwæþ; Gif þu crist eart gehæl þe sylfne and unc;",
              "40": "Ða andswarude se oþer and hine þreade and cwæþ; Ne þu god ne ondrætst þæt ðu eart on þære ylcan genyðerunge.",
              "41": "And wyt witodlice be uncer ærdædum on-foð; Soðlice þes naht yfeles ne dyde",
              "42": "And he cwæþ to þam hælende; Drihten. gemun þu me þonne þu cymst on þin ríce;",
              "43": "Ða cwæþ se hælend to him; To-dæg þu bist mid me on paradiso;",
              "44": "Þa wæs nean seo syxte tíd. and þystro wæron ofer ealle eorþan oð þa nigoþan tíde.",
              "45": "And sunne wæs aþystrod and þæs temples wahryft wearð toslyten on middan;",
              "46": "Ða cwæð se hælend clypiende mycelre stéfne; Fæder ic bebeode minne gast on þinre handa. and þus cweþende he forþ-ferde;",
              "47": "Þa se hundred-man geseah þæt þar ge-worden wæs. he god wuldrode and cwæð; Soþlice þes man wæs riht-wis.",
              "48": "And eall wered þe æt þisse wæfer-synne wæron and gesawon þa þing þe ge-wurdon. wæron agen gewende hyra breost beoton;",
              "49": "Ða stodon ealle hys cuþan feorran. and þa wíf þe him fyligdon fram galilea þas þing geseonde.",
              "50": "And þa an man on náman iosep. se wæs gerefa gód wer and rihtwis.",
              "51": "þes ne ge-þwærode hyra geþeahte and hyra dædum fram arimathia iudea ceastre se sylfa ge-anbidude godes ríce.",
              "52": "þes genealæhte to pilate and bæd þæs hælendes lichaman",
              "53": "And nyðer-alede hyne and on scytan be-feold and lede hine on aheawene byrgene on þære næs þa gyt nænig aléd;",
              "54": "And þa wæs se dæg parasceue þæt is gegearwunge. and sæter-dæg on-lyhte;",
              "55": "Ða wíf þe him fyligdon þe comon mid him of galilea hig gesawon þa byrgene. and hu his lichama aled wæs",
              "56": "And hig cyrdon. and gea[r]wodun wyrtgemang and sealfa and on sætern-dæg hig gestildon æfter bebode;"},

    "24":    {
        "1":  "On anum reste-dæge swyþe ær on dægered hig comun to þære byrgene and bæron mid him þa wyrt-gemang þe hi ge-gearwodon.",
        "2":  "And hig gemetton þæne stán awyltne of þære byrgene;",
        "3":  "And þa hi in to þære byrgene eodon. hig ne gemetton ná þæs hælendes lichaman;",
        "4":  "And þa wæs geworden þa hig on móde áfæryde wæron be þyson þa stodon twegen weras wið híg on hwítum reafe.",
        "5":  "And þa hig adredon and hyra andwlitan on eorþan hyldun hig cwæon to him; Hwi sece gé lybbendne mid deadum.",
        "6":  "nis he hér ac he arás. geþencað hu he spæc wið eow þa gýt þa he wæs on galilea",
        "7":  "And cwæð; Ðæt mannes sunu bið geseald on handa synfulra manna and beon áhangen and þy þriddan dæge arísan.",
        "8":  "And hig gemundon his worda",
        "9":  "And hig gewendon fram þære byrgene and cyddon eall þis þam endlufenum and eallum oðrum",
        "10": "Soþlice wæs maria magdalene. and iohanna. and maria iacobi. and oðre þe mid him wæron þá sædon þas þing þam apostolum",
        "11": "And þas word wæron geþuhte beforan him swa woffunng and hig ne ge-lyfdon him;",
        "12": "Þa arás petrus and arn to þære byrgyne. and alutende he geseah þa lin-wæda sylfe aléde. and he ferde wundrigende þæs þar ge-worden wæs.",
        "13": "And þa ferdon twegen of him on þæt castel þæt wæs on fæce syxtig furlanga fram hierusalem on naman emaus.",
        "14": "And hig spæcon him betwynan be eallum þam þe þar ge-wordene wæron;",
        "15": "And þa hig spelledon and mid him smeadon. se hælend genealæchte and ferde mid him;",
        "16": "Soðlice hyra eagan wærun forhæfde þæt hig hine ne ge-cneowun.",
        "17": "And he cwæð to him hwæt synt þa spæca þe gyt recceað inc betwynan gangende. and synt unróte;",
        "18": "Ða andswarude him án. þæs nama wæs cleofas and cwæð; Eart þu ána forwrecen on hierusalem. and nystest þu þa þing þe on hyre gewordene synt on ðysum dagum;",
        "19": "He sæde þa. hwæt synt þa þing; And hig sædon be þam nazareniscean hælende. se wæs wer and witega mihtig. on spæce and on weorce be-foran góde and eallum folce.",
        "20": "And hu hine sealdun þa heah-sacerdas and ure ealdras on deaðes genyþerunge and ahengon hine.",
        "21": "we hopedon þæt he to alysenne wære israhel; and nu is se ðridda dæg to-dæg þæt þis wæs geworden.",
        "22": "And eac sume wíf óf úrum us brégdon. þa wæron ær leohte æt þære byrgene.",
        "23": "And na his lichaman gemettun. hig comon and sædun þæt hig gesawun engla gesihðe. þa secgað hine lybban.",
        "24": "And þa ferdun sume of úrum to þære byrgyne and swa gemetton swa þa wíf sædon hine hig ne gesawon;",
        "25": "Ða cwæð se hælend to him eala dysegan and on heortan læte to gelyfenne eallum þam þe witegan spæcon.",
        "26": "hu ne gebyrede criste þas þing þoligean. and swa on his wuldor gán;",
        "27": "And he rehte him of moyse and of eallum haligum gewritum þe be him awritene wæron;",
        "28": "And hig genea[læ]hton þam castele þe hig to ferdun and he dyde swylce he fyr faran wolde",
        "29": "And hig nyddon hyne and cwædon. wúna mid unc forþam þe hit æfen-læcð and se dæg wæs áhyld. and he in-eode þæt he mid him wunude;",
        "30": "And þa he mid him sæt he onfeng hláf and hine bletsude and bræc and him ræhte;",
        "31": "Þa wurdon hyra eagan geopenude and hig gecneowon hine and he gewat fram him.",
        "32": "And hig cwædon him betwynan næs uncer heorte byrnende þa he on wege wið unc spæc. and unc halige gewritu ontýnde;",
        "33": "And hig arison on þære ylcan tíde and wendon to hierusalem and gemetton endlufan gegaderude and þa ðe mid him wæron.",
        "34": "And cwædun þæt drihten soðlice aras and simone æt-ywde;",
        "35": "And hig rehton þa þing þa ðe on wége gewordene wæron. and hu hig hine on-cneowun on hlafes bríce;",
        "36": "Soðlice þa hig þis spræcon se hælend stód on hyra midlene. and sæde him. sib sy eow ic hit eom ne on-dræde ge eow;",
        "37": "Ða wæron hig gedrefede and afærede and hig wéndon þæt hig gast gesawon;",
        "38": "And he sæde him hwi synt ge gedrefede and geþancas on eowre heortan astigað;",
        "39": "Geseoð mine handa and mine fet þæt ic sylf hit eom. grápiað. and geseoð þæt gást næfþ flæsc and ban. swa ge ge-seoð me habban;",
        "40": "And þa he þis sæde he æt-eowde him fet and handa;",
        "41": "Ða cwæð he to him þa hig þa gyt ne gelyfdon and for geféan wundredon; Hæbbe ge her ænig þing to etenne",
        "42": "And hig brohton him dæl gebræddes fisces and beo-bréad",
        "43": "And þa he æt beforan him he nam þa lafa and him sealde",
        "44": "And cwæð to him; Þis synt þa word þe ic spæc to eow þa ic wæs þa gyt mid eow forþam þe hit is neod þæt beon ealle þing gefyllede þe be me awritene synt on moyses æ. and on witegum and on sealmum be mé;",
        "45": "Ða atynde he him andgyt þæt hig ongeton hálige gewrítu.",
        "46": "And he cwæð to him þæt ðus is awriten and þus gebyrede crist þolian. and þy ðriddan dæge of deaðum arísan",
        "47": "And beon bodud on his naman dædbote and synna forgyfenesse on ealle þeóda. agynnendum fram hierusalem;",
        "48": "Soðlice ge synt þinga gewitan",
        "49": "And ic sende on eow mines fæder behát; Sitte ge on ceastre oð ge syn ufene gescrydde;",
        "50": "Soðlice he gelædde hig út on bethaníam and he bletsode hig his handum úp-ahafenum.",
        "51": "And hit wæs geworden þa he bletsude híg. he ferde fram him and wæs féred on heofen.",
        "52": "And hig gebiddende hig gehwurfon on hierusalem mid mycelum gefean.",
        "53": "And hig wæron symle on þam temple god hergende and hyne eac bletsigende. Amen."
        }}
