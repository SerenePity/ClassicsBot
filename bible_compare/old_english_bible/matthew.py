matthew = {
"1":      {

    "1":  "her is on cneorisse-bóc hælendes cristes dauides suna. Abrahames suna.",
    "2":  "Soðlice abraham gestrynde isaac. isaac gestrynde iacob; Iacob gestrynde iudam and his gebroðra.",
    "3":  "Iudas gestrynde phares. And zaram of þam wife þe wæs genemned thamar; Phares gestrynde esrom; Esrom gestrynde aram.",
    "4":  "Aram gestrynde Aminadab. Aminadab gestrynde naason; Naason gestrynde salmon;",
    "5":  "Salmon gestrynde booz of þam wife raab; Booz gestrynde obeth of þam wife ruth; Obeth gestrynde iesse;",
    "6":  "Iesse gestrynde þone cyning dauid; dauid cyning gestrynde salomon of þam wife þe wæs urias wíf.",
    "7":  "Salomon gestrynde roboam; Roboas gestrynde abiam; abia gestrynde Asa;",
    "8":  "Asa gestrynde iosaphath; Iosaphath gestrynde ioram. Ioras gestrynde oziam;",
    "9":  "Ozias gestrynde ioatham; Ioatham gestrynde achaz; Achaz gestrynde ezechiam;",
    "10": "Ezechias gestrynde mannasen; Mannases gestrynde amon; amon gestrynde iosiam;",
    "11": "Iosias gestrynde iechoníam and his gebroþru on babilonis geleorednysse;",
    "12": "And æfter babilonys geleorednysse iechonías gestrynde salathiel; Salathiel gestrynde zorobabel;",
    "13": "Zorobabel gestrynde abiud; Abiud gestrynde eliachim; Eliachim gestrynde azor;",
    "14": "Azor gestrynde sadoc; Sadoc gestrynde achim; Achim gestrynde eliud;",
    "15": "Eliud gestrynde eleazar; Eleazar gestrynde mathan; Mathan gestrynde iacob;",
    "16": "Iacob gestrynde ioseph marian wer. of þære wæ acenned se hælend. þe is genemned crist;",
    "17": "Eornostlice ealle cneoressa fram abrahame oð dauid synd feowertyne cneoressa. And fram dauide oð babilonis geleorednysse feowertyne cneoressa. And fram babilonis geleorednesse oð crist. feowertyne cneoressa.",
    "18": "Soðlice þus wæs cristes cneores; Ða þæs hælendes modor maria wæs iosepe beweddod. ær hi tosomne becomun heo wæs gemét on innoðe hæbbende. of þam halegan gaste;",
    "19": "Soðlice iosep hyre wer ða he wæs rihtwis and nolde hí gewidmærsian. he wolde hí dihlice forlætan;",
    "20": "Him þa soðlice ðas þing ðencendum. drihtnes engel on swefnum æt-ywde. And him to cwæð; Iosep dauides sunu nelle þu ondrædan marian þine gemæccean to onfonne. þæt on hire acenned ys. hyt ys of þam halgan gaste;",
    "21": "Witodlice heo cenð sunu and þu nemst hys naman hælend; He soðlice hys folc hál gedeð fram hyra synnum;",
    "22": "Soþlice eal þys wæs geworden. þæt gefylled wære þæt fram drihtne gecweden wæs. þurh þone witegan;",
    "23": "Soðlice seo fæmne hæfð on innoðe and heo cenð sunu; and hi nemnað his naman. emanuhel. þæt ys gereht on ure geþeode god mid us;",
    "24": "Ða aras iosep of swefene. And dyde swa drihtnes engel him bebead. And he on-feng his ge-mæccean",
    "25": "And he ne grette hi; Heo cende hyre frum-cennedan sunu; and nemde hys naman hælend;",

    },
"2":      {

    "1":  "Eornustlice þa se hælend acenned wæs on iudeiscre bethleem. on þæs cyninges dagum herodes. þa comon þa tungol-witegan fram east-dæle to hierusalem",
    "2":  "And cwædon. hwær ys se iudea cyning þe acenned ys; Soðlice wé ge-sawon hys steorran on east-dæle. And we comon us him to ge-eadmedenne;",
    "3":  "Ða heródes þæt gehyrde ða wearð he gedrefed and eal hierosolim-waru mid him.",
    "4":  "And þa gegaderode herodes ealle ealdras þæra sacerda and folces writeras. And axode hwær crist acenned wære;",
    "5":  "Ða sædon hi him. on iudeiscere bethlem; Witodlice þus ys awriten. þurh þone witegan;",
    "6":  "And þu bethleem iudea-land. witodlice ne eart þu læst on iuda ealdrum. of ðe forðgæð se here-toga se þe recð min folc israhel;",
    "7":  "Herodes þa clypode on sunder-spræce ða tungel-witegan. And befran hi georne hwænne se steorra him æt-eowde.",
    "8":  "And hé asende hí to bethlem and ðus cwæð; Farað and axiað geornlice be þam cilde. And þonne ge hyt gemetað cyþað eft me. þæt ic cume and me to him gebbide;",
    "9":  "Ða hi þæt gebod gehyrdon þa ferdon hi. And soþlice se steorra þe hi on east-dæle gesawon. him beforan ferde. oð he stod ofer þær þæt cild wæs;",
    "10": "Soþlice þa ða tungel-witegan þone steorran gesawon. fægenodon swyðe myclum gefean.",
    "11": "And gangende into þam huse hi gemetton þæt cild mid marian hys meder. And hi aðenedon hi. And hi to him gebædon. And hi úntyndon hyra gold-hordas. And him lac brohton. þæt wæs gold. And recels. And myrre;",
    "12": "And hi afengon andsware on swefnum. þæt hi eft to herode ne hwyrfdon. ac hi on oðerne weg on hyra ríce ferdon;",
    "13": "Þa hi þa ferdon. þa æt-ywde drihtnes engel iosepe on swefnum. And þus cwæð. aris and nim þæt cild. And his modor. And fleoh on egypta land. And beo þær oð þæt ic ðe secge; Toweard ys. þæt herodes secð þæt cild to forspillenne;",
    "14": "Hé aras þá and nam þæt cild and his modor on niht. And ferde on egyptum.",
    "15": "And wæs þær oð herodes forð-sið. þæt wære gefylled. þæt ðe fram drihtne ge-cweden wæs þurh ðone witegan. of egyptum ic minne sunu geclypode;",
    "16": "Ða wæs herodes swyðe gebolgen. forþam þe he bepæht wæs fram þam tungel-witegum. And he asende þa and ofsloh ealle þa cild þe on bethleem wæron and on eallum hire gemærum. fram twy-wintrum cilde. And binnan þam æfter þære tíde þe he ge-axode fram ðam tungel-witegum;",
    "17": "Ða wæs gefylled þæt ge-cweden wæs þurh hieremiam þone witegan;",
    "18": "Stefn wæs on hehnysse gehyred. wop. And mycel þotorung. rachel weop hyre bearn. And heo nolde beon gefrefred. forþam þe hi næron;",
    "19": "Soðlice þa herodes wæs forð-faren. witodlice on swefne drihtnes engel æt-ywde iosepe on egyptum.",
    "20": "And þus cwæð; Aris and nim þæt cild and his modor and far on israhela-land; Nu synd forð-farene. þe ðæs cildes sawle sohton;",
    "21": "He aras ða and onfeng þæt cild and his modor. And com on israhela-land;",
    "22": "Ða he gehyrde þæt archelaus rixode on iudea-þeode for ðæne herodem. he ondred þyder to farende (sic). And on swefnum gemynegod he ferde on galileisce dælas.",
    "23": "And he com þa and eardode on þære ceastre ðe is genemned nazareth. þæt wære gefylled þæt ge-cweden wæs þurh ðone witegan. for þam ðe he nazarenisc byð genemned;",

    },
"3":      {

    "1":  "On þam dagum com iohannes se fulluhtere. And bodude on þam westene iudee.",
    "2":  "And cwæð; Doþ dæd-bote. soðlice genealæceð heofona rice;",
    "3":  "Ðis ys sé be þam þe gecweden ys. þurh esaiam ðone witegan; Clypiendes stefn wæs on westene. gegearwiað drihtnes weg. doþ his siðas rihte;",
    "4":  "Se iohannes witodlice hæfde reaf of olfenda hærum and fellenne gyrdel embe hys lendenu. And hys mete wæs gærstapan. And wudu-hunig;",
    "5":  "Ða ferde to him hierosolim-waru. And eal iudea-ðeod. And eal þæt rice wið-geondan iordanen.",
    "6":  "And hi wæron gefullode on iordané fram him. And hi andettan hyra synna;",
    "7":  "Soðlice þa he geseh manega þæra sunder-halgena and þæra riht-wisendra to his fulluhte cumende. he cwæð to him; La næddrena cyn. hwa geswutelode eow to fleonne fram þan toweardan yrre;",
    "8":  "Eornostlice doþ medemne weastm þære dæd-bote.",
    "9":  "And ne cweþað betwux eow. we habbað abraham us to fæder; Soþlice ic secge eow þæt god ys swa mihtig þæt he mæg of þysum stanum aweccean abrahames bearn;",
    "10": "Eallunga ys seo æx to ðæra treowa wurtrumum asett; Eornustlice ælc treow þe gódne wæstm ne bringð. byð forcorfen and on fyr aworpen;",
    "11": "Witodlice ic eow fullige on wætere to dæd-bote; Se þe æfter me tówerd ys he ys strengra þonne ic; Ðæs gescý neom ic wyrðe to berenne; He eow fullað on halgum gaste. And on fyre.",
    "12": "Ðæs fann. ys on his handa. And he afeormað his þyrscel-flore. And he gegaderað hys hwæte on his bern. þa ceafu he forbærnð on únadwæscendlicum fyre;",
    "13": "Þa com se hælend fram galilea to iordané to iohanne. þæt he hine fullode;",
    "14": "Iohannes þa soðlice forbead him and cwæð; Ic sceal fram þe beon gefullod. And cymst ðu to me;",
    "15": "Ða andswarode se hælend him and cwæð; Læt nu. þus unc gedafnað ealle rihtwisnesse gefyllan. þa forlet he hine;",
    "16": "Soþlice þa se hælend gefullod wæs. hrædlice he astah of ðam wætere. And him wurdon þærrihte heofenas ontynede and he ge-seah godes gast niþer-stigende swa swa culfran. And wunigende ofer hine;",
    "17": "And soðlice þa com stefn of heofenum. And þus cwæð; Her is min se gecorena sunu on þam me gelicode;",

    },
"4":      {

    "1":  "Ða wæs se hælend gelæd fram gaste on westen. þæt he wære fram deofle costud;",
    "2":  "And þa þa he fæste feowurtig daga and feowurtig nihta þa ongan hyne syððan hingrian;",
    "3":  "And þa genealæhte se costni[e]nd and cwæð. Gyf þu godes sunu sy cweð þæt þas stanas to hlafe gewurðon.",
    "4":  "Ða andswarode se hælend; Hit ys awriten. ne leofað se man be hlafe anum ac be ælcon worde þe of godes muðe gæð;",
    "5":  "Þa gebrohte se deofol hine on þa halgan ceastre and asette hine ofer þæs temples heahnesse",
    "6":  "And cwæð to him gyf þu godes sunu eart asend þe þonne nyðer; Soþlice hit ys awriten þæt he his englum bebead be ðé þæt hig þé on hyra handum beron. þe læs þe ðin fot æt stane æt-sporne;",
    "7":  "Ða cwæð se hælend eft to him; Hit ys awriten. ne costna þu drihten þinne god;",
    "8":  "Eft se deofol hine genam. And lædde hine on swiðe heahne munt. And æt-eowde him ealle middan-eardes rícu. And hyra wuldor",
    "9":  "And cwæþ to him; Ealle þas ic sylle þe gyf þu feallende to me ge-eadmetst;",
    "10": "Ða cwæð se hælend to him. gang þu sceocca on-bæc; Soþlice hit ys awriten. to drihtne þinum gode þu ðe ge-eaðmetsð (sic) and him ánum þeowast;",
    "11": "Ða forlét se deofol hine and englas genealæhton and him þenodon;",
    "12": "Soðlice þa se hælend gehyrde þæt iohannes belæwed wæs. þa ferde he to galileam",
    "13": "And forlætenre þære ceastre nazareth. he com and eardode on capharnaum. on þam sæ-gemærum. on endum zabulon. And neptalim.",
    "14": "þæt wære gefylled þæt ðe gecweden wæs þurh esaiam þone witegan.",
    "15": "<>",
    "16": "Ðeoda folc ðe on þystrum sæt geseah mycel leoht; and sittendum on earde deaþes sceade is leoht úp a-sprungen;",
    "17": "Syððan ongan se hælend bodian and cweðan. doð dæd-bote. soðlice heofona rice genealæcð.",
    "18": "Þa se hælend eode wið ða galileiscean sæ. hé geseh twegen gebroðru symonem sé wæs genemned petrus. And andream his broþor séndende hyra nett on þa sæ; Soðlice hí wæron fisceras.",
    "19": "And he sæde him; Cumað æfter me and ic do þæt gyt beoð manna fisceras;",
    "20": "And hi þær-rihte forleton hyra net and him fyligdon;",
    "21": "And þa he þanon eode he ge-seh twegen oðre gebroþru. iacobum zebedei. And iohannem his broþur. on scype mid hyra fæder zebedeo. remigende hyra nett and he clypode hí;",
    "22": "Hi ða sona for-léton hyra nett and hyra fæder. And him fylidon.",
    "23": "And þa beferde se hælend ealle galileam. lærende on hyra gesomnungum. And he wæs bodiende god-spel þæs ríces. And hælende ælce adle and ælce untrumnysse. on þam folce;",
    "24": "And ða ferde hys hlísa into ealle syriam. And hi brohton him ealle yfel-hæbbende missenlicum adlum. And on tintregum gegripene. And þa ðe deofel-seocnyssa hæfdon. And monoð-seoce and laman and he þá gehælde;",
    "25": "And him fyligdon mycele menigu fram galilea and fram decapoli and fram hierusalem and fram iudea and fram begeondan iordanen;",

    },
"5":      {

    "1":  "Soðlice þa se hælend ge-seh þa menigu. he astah on þone munt. And þa he sæt þa genealæhton his leorning-cnihtas to him.",
    "2":  "And he ontynde his muð and lærde hí and cwæð;",
    "3":  "Eadige synt þa gastlican þearfan. forþam hyra ys heofena rice;",
    "4":  "Eadige synt þa ðe nu wepað. forþam þe hí beoð gefrefrede;",
    "5":  "Eadige synt þa liðan. forþam þe hí eorðan águn;",
    "6":  "Eadige synt þa ðe rihtwisnesse hingriað and þyrstað. for-þam þe hí beoð gefyllede;",
    "7":  "Eadige synt þa mild-heortan. for-þam þe hí mild-heortnysse begytað;",
    "8":  "Eadige synt þa clæn-heortan. for-þam þe hí god ge-seoð;",
    "9":  "Eadige synt þa ge-sybsuman. for-þam ðe hí beoð godes bearn genemnede;",
    "10": "Eadige synt þa þe ehtnysse þoliað for rihtwisnysse. for-þam þe hyra ys heofonan ríce;",
    "11": "Eadige synt ge þonne hí wyriað eow and ehtað eow. And secgeað ælc yfel ongén eow. leogende for me;",
    "12": "Geblissiað and gefægniað. forþam þe eower méd ys mycel on heofonum; Swa hi ehton þa witegan þe beforan eow wæron;",
    "13": "Ge synt eorþan sealt. gyf þæt sealt awyrð on þam þe hit [gesylt bið. hit] ne mæg syððan to nahte buton þæt hit sy út-aworpen. And sy fram mannum for-treden;",
    "14": "Ge synt middaneardes leoht. ne mæg seo ceaster beon behyd þe byð uppan múnt aset;",
    "15": "Ne hi ne ælað hyra leoht-fæt. And hit under cyfe settað. ac ofer candel-stæf. þæt hit onlihte eallum þe on þam huse synt;",
    "16": "Swa onlihte eower leoht beforan mannum þæt hi geseon eowre gódan weorc. And wuldrian eowerne fæder þe on heofenum ys;",
    "17": "Nelle ge wénan þæt ic come towurpan þa .æ. oððe þa witegan. ne com ic na towurpan ac gefyllan;",
    "18": "Soþes on eornost ic secge eow. ærþam gewíte heofon and eorðe án .i. oððe án prica. ne gewít fram þære .æ. ærþam ealle þing gewurðan;",
    "19": "Eornostlice se ðe towyrpð án of þysum læstum bebodum and þa men swa lærð sé byð læst genemned on heofonan rice; Soþlice se ðe hit deð and lærð. se biþ mycel genemned on heofonan ríce;",
    "20": "Soðlice ic secge eow buton eower rihtwisnyss máre sy þonne þæra wrítera and sundor-halgena. ne gá gé on heofonan ríce;",
    "21": "Ge gehyrdon þæt gecweden wæs on ealdum tidum; Ne ofsleh þu. se þe ofslihð se byþ dóme scyldig;",
    "22": "Ic secge eow soþlice þæt ælc þe yrsað hys breþer. byð dome scyldig; Soþlice sé þe segð hys breðer þú awordena. he byð geþeahte scyldig; Se þe segð þú stúnta se byþ scyldig helle fyres;",
    "23": "Eornostlice gyf þu bringst þine lác to weofode. And þu þær geþencgst þæt ðin broðor hæfð ænig þing agén ðé.",
    "24": "læt þær þine lác beforan þam altare and gang ær and gesybsuma wið þinne broðer and þonne cum þu syððan and bring þine lác;",
    "25": "Beo þu onbúgende þinum wiðer-winnan hraðe þa hwile þe ðu eart on wege mid him þe læs þe ðin wiðer-winna þe sylle þam deman. And se dema þe sylle ðam þéne. And þu sy on cwertern send;",
    "26": "Soþes ic secge þe; Ne gæst þu þanone ær ðu agylde þone ytemestan feorðlingc;",
    "27": "Ge gehyrdon þæt on ealdum cwydum gecweden wæs; Ne únriht-hæme ðu",
    "28": "soðlice ic secge eow. þæt ælc þæra þe wif gesyhð and hyre gewylnað. eallunga þæt sé ge-syngað on hys heortan;",
    "29": "Gyf þin swyðre eage þe æswicie ahola hit út and awurp hyt fram þe; Soðlice þe ys betere þæt án þinra lima forwurþe. þonne eal þin lichama sí on helle asend;",
    "30": "And gyf þin swiðre hand þe aswíce. aceorf hí of. And awurp hi fram þé; Witodlice þe ys betere þæt án þinra lima forwurðe þonne eal þin lic-hama fare to helle;",
    "31": "Soðlice hit ys gecweden swa hwylc swa his wíf forlæt. he sylle hyre. hyra híwgedales bóc;",
    "32": "Ic secge eow to soðum þæt ælc þe his wif forlæt buton forlegennysse þingum. he deð þæt heo unriht-hæmð; and sé unriht-hæmð þe forlætene æfter him genimð;",
    "33": "Eft ge gehyrdon þæt gecweden wæs on ealdum cwydum. ne forswere þú; Soðlice drihtne þu agýlst þíne áðas;",
    "34": "Ic secge eow soþlice þæt ge eallunga ne swerion. ne þurh heofon. forþam þe heo ys godes þrym-setl.",
    "35": "ne þurh eorðan forþam ðe heo ys hys fot-scamul. ne þurh hierusalem forþam þe heo ys mæres cynincges cester;",
    "36": "Ne ðu ne swere þurh þin heafod. forþam þe þú ne miht ænne locc gedón hwítne oððe blacne;",
    "37": "Soðlice sí eower spræc hyt ys. hyt ys. hyt nys. hyt nys; Soðlice gyf þær mare byð þæt bið of yfele;",
    "38": "Gehyrdon ge þæt gecweden wæs; Eage for éage. and toð for teð;",
    "39": "Soþlice ic secge eow ne winne ge ongen þa ðe eow yfel doþ. ac gyf hwa þe slea on þin swyþre wenge. gegearwa him þæt oðer;",
    "40": "And þam ðe wylle on dome wið þe flitan and niman þine tunecan. læt him to þinne wæfels;",
    "41": "And swa hwa swa þe genyt þusend stapa gá mid him oðre twa þusend;",
    "42": "Syle þam ðe þe bidde and þam ðe [wylle] æt þé borgian ne wyrn þu him;",
    "43": "Ge gehyrdon þæt gecweden wæs lufa þinne nextan and hata þinne feond;",
    "44": "Soþlice ic secge eow lufiað eowre fynd. And doþ wel þam ðe eow yfel doð. And gebiddað for eowre ehteras and tælendum eow.",
    "45": "þæt ge sín eowres fæder bearn þe on heofonum ys. se þe deð þæt hys sunne úp aspringð ofer þa gódan and ofer þa yfelan. And he læt rínan ofer þa rihtwisan. And ofer þa únrihtwisan;",
    "46": "Gyf ge soðlice þá lufiað (sic). hwylce mede habbaþ ge. hú ne doð mánfulle swá;",
    "47": "And gyf ge þæt án doð þæt ge eowre gebroðra wylcumiaþ. hwæt dó gé mare. hú ne doð hæþene swá;",
    "48": "Eornustlice beoð fulfremede. swa eower heofonlica fæder is fullfremed;"

    },
"6":      {

    "1":  "Begymað þæt ge ne dón eowre riht-wisnesse beforan mannum þæt ge sín geherede fram him; Elles næbbe gé méde mid eowrum fæder þe on heofenum ys;",
    "2":  "Eornustlice þonne ðu þine ælmessan sylle. ne blawe man byman beforan þe swa liceteras doð on gesomnuncgum and on wícum þæt hi sín ge-árwurþode fram mannum; Soð ic secge eow hi onfengon hyra mede;",
    "3":  "Soþlice þonne þu þíne ælmessan dó. nyte þín wynstre hwæt dó þin swyþre",
    "4":  "þæt þin ælmesse sy on diglum and þin fæder hit agylt þe se þe gesyhþ on diglum;",
    "5":  "And þonne ge eow gebiddon ne beo gé swylce liceteras. þá lufiað þæt híg gebiddon hi standende on ge-somnungum and stræta hyrnum. þæt men hig geseon; Soþ ic secge eow hig onfengon hyra mede;",
    "6":  "Ðu soþlice þonne þu ðe gebidde. gang into þinum héd-clyfan. And þinre dura belocenre. bide þinne fæder on dihlum. And þin fæder þe ge-syhð on dihlum hyt agylt þe;",
    "7":  "Soðlice þonne ge eow gebiddon. nelle ge sprecan fela. swa swa hæðene; Hig wénað þæt hi sin gehyrede on hyra menig-fealdan spæce;",
    "8":  "Nellen ge eornostlice him ge-efenlæcan; Soðlice eower fæder wat hwæt eow þearf ys ær þam þe ge hyne biddað;",
    "9":  "Eornustlice gebiddað eow ðus; Fæder úre þu þe eart on heofonum; Si þin nama gehalgod",
    "10": "to-becume þin ríce gewurþe ðin willa on eorðan swa swa on heofonum.",
    "11": "úrne gedæghwamlican hlaf syle us to dæg",
    "12": "And forgyf us úre gyltas swa swa wé forgyfað úrum gyltendum",
    "13": "And ne gelæd þu us on costnunge ac alys us of yfele soþlice;",
    "14": "Witodlice gyf ge forgyfað mannum hyra synna þonne forgyfþ eower se heofenlica fæder eow eowre gyltas;",
    "15": "Gyf ge soðlice ne forgyfað mannum. ne eower fæder ne forgyfð eow eowre synna;",
    "16": "Soðlice þonne ge fæston. nellon ge wesan. swylce lease licceteras. hig fornymað hyra ánsyna þæt hig æt-eowún mannum fæstende; Soþlice ic secge eow þæt hig onfengon hyra mede;",
    "17": "Ðú soðlice þonne ðu fæste smyra þin heafod. And þweah þine ánsyne.",
    "18": "þæt þú ne sy gesewen fram mannum fæstende. ac þinum fæder þe ys on diglum. And þin fæder þe gesyhð on dyglum hit agylt þe;",
    "19": "Nellen gé gold-hordian éow gold-hordas on eorþan. þær óm and moððe hit for-nimð. And þær ðeofas hit delfað and forstelaþ;",
    "20": "Gold-hordiað éow soþlice gold-hordas on heofenan þær naðor óm ne moþðe hit ne for-nimð and ðar þeofas hit ne delfað ne ne for-stelaþ;",
    "21": "Witodlice þær ðin gold is. þær is ðin heorte;",
    "22": "Ðínes lic-haman leoht-fæt is þin eage. gyf þin eage bið anfeald eall þin lichama bið beorht;",
    "23": "Gif þin eage soþlice bið mánfull eall þin lic-hama byþ ðysterfull; Eornustlice gyf þæt leoht þe on ðe is synt þystru. hu mycle beoþ ða þystru;",
    "24": "Ne mæg nán man twam hlafordum þeowian oððe he soðlice ænne hatað and oðerne lufaþ. oððe he bið ánum gehyrsum. And oðrum unge-hyrsum; Ne magon gé gode þeowian and woruld-welan.",
    "25": "forþam ic secge eow þæt ge ne sin ymbhydige eowre sawle hwæt ge eton. ne eowrum lic-haman mid hwam ge sýn ymbscrydde; Hú nys seo sawl selre þonne mete and eower lic-hama betera þonne þæt reaf;",
    "26": "Be-healdað heofonan fuglas forþam þe híg ne sawað ne hig ne ripað ne hig ne gadriað on berne and eower heofonlica fæder hig fét; Hú ne synt ge selran þonne hig;",
    "27": "Hwylc eower mæg soþlice geþencan þæt he ge-eacnige ane elne to hys anlicnesse.",
    "28": "And to hwi synt ge ymb-hydige be reáfe; Besceawiað æcyres lilian hu hig weaxað. ne swíncað hig ne hig ne spinnað;",
    "29": "Ic secge eow soðlice þæt furðon salomon on eallum hys wuldre næs ofer-wrigen swa swa án of ðyson;",
    "30": "Soþlice gyf æcyres weod þæt ðe to dæg is and bið to morgen on fen (sic) asend. god [swa] scryt. eala ge gehwædes geleafan. þam mycle má he scryt eow;",
    "31": "Nellen ge eornustlice beon ymbhydige þus cweþende. hwæt ete wé oððe hwæt drínce we. oþþe mid hwam beo wé oferwrogene;",
    "32": "Soþlice ealle þas þing þeoda seceað; Witodlice eower fæder wat þæt ge eallra þyssa þinga be-þurfon",
    "33": "eornustlice séceað ærest godes rice and hys rihtwisnesse. And ealle þas þing eow beoþ þær-to ge-eacnode;",
    "34": "Ne beo ge na hogiende ymb þa morgenlican neode. soðlice se morgenlica dæg carað ymb hyne sylfne; Æghwylc dæg hæfð genóh on hys agenum ymbhogan;",

    },
"7":      {

    "1":  "Nellen ge deman þæt ge ne syn fordémede;",
    "2":  "Witodlice ðam ylcan dome þe ge demað eow byð gedémed. And on ðam ylcan gemete þe ge metaþ. eow byþ gemeten;",
    "3":  "To hwi gesihst þu þæt mot on þines broþor egan. And þú ne ge-syhst þone beam on þinum agenum eagan;",
    "4":  "Oþþe humeta cwystiþu (sic) to þinum breþer broþur þafa þæt ic ut ado þæt mot of þinum eagan þonne se beam biþ on þinum agenum eagan;",
    "5":  "La þu liccetere adó ærest ut þone beam of þinum agenum eagan. And be-hawa þonne þæt þu út adó þæt mot of þines broður eagan;",
    "6":  "Nellen ge syllan þæt halige hundum. ne ge ne wurpen eowre mere-grotu toforan eowrum swynon. þe læs hig mid hyra fotum hig fortredon. And hig þonne ongean gewende eow toslyton;",
    "7":  "Biddaþ and eow bið geseald. seceaþ and ge hit findaþ. cnuciað. And eow biþ ontyned;",
    "8":  "Witodlice ælc þæra þe bit he onfehþ. And se þe secð he hyt fint and þam cnuciendum bið ontyned;",
    "9":  "Hwylc man is of eow gyf his sunu hyne bit hlafes sylst þu him stan",
    "10": "oððe gyf he bytt fisces sylst þu him næddran;",
    "11": "Eornustlice nu ge þe yfle synt cunnun gode sylena eowrum bearnum syllan. mycle má eower fæder þe on heofenum ys syleþ gód þam þe hyne biddað;",
    "12": "Eornustlice ealle þa þing ðe ge wyllen þæt men eow don. doþ ge him þæt sylfe. þæt ys soþlice æ. And witegena bebod;",
    "13": "Gangað inn þurh þæt nearwe geat. forþon þe þæt geat is swyþe wíd. And se weg is swiþe rum þe to for-spillednesse gelæt and swyþe manega synt þe þurh þone weg farað;",
    "14": "Eala hu neara and hú angsum is þæt geat and se weg þe to life gelædt and swyþe feawa synt þe þone weg findon;",
    "15": "Warniað eow fram leasum witegum. þa cumað to eow on sceapa gegyrelum. ac hig beoð innane reafigende wulfas.",
    "16": "fram hyra wæstmun gé hi under-gytað; Cwyst þu gaderað man wínberian of þornum oððe fic-æppla of þyrncinum;",
    "17": "Swa ælc gód treow byrþ gode wæstmas and ælc yfel treow byrþ yfele wæstmas.",
    "18": "ne mæg þæt gode treow beran yfle wæstmas. ne þæt yfele treow gode wæstmas;",
    "19": "Ælc treow þe ne byrð godne wæstm sy hyt forcorfen and on fyr aworpen;",
    "20": "Witodlice be hyra wæstmum ge hig oncnawað;",
    "21": "Ne gæð ælc þæra on heofena rice þe cwyþ to me drihten drihten. ac se þe wyrcð mines fæder willan þe on heofenum is. se gæð on heofena rice;",
    "22": "Manega cweþað on þam dæge to me drihten drihten. hú ne witegode wé on þinum naman. And on þinum naman we út-awurpon deoflu. And on þinum naman we worhton mycle mihta.",
    "23": "þonne cweðe ic to him þæt ic eow næfre ne cuðe; Gewitað fram me ge þe worhton unrihtwysnesse;",
    "24": "Eornustlice ælc þæra þe ðas mine word gehyrð and þa wyrcð byþ gelic þam wisan were se hys hus ofer stán getimbrode.",
    "25": "þa com þær ren and mycele flod and þær bleowun windas and ahruron on þæt hus and hyt na ne feoll; Soðlice hit wæs ofer stan getimbrod.",
    "26": "And ælc þæra þe gehyrþ ðas mine word. And þá ne wyrcð se byþ gelic þam dysigan men þe getimbrode hys hus ofer sand-ceosel",
    "27": "þa rínde hit and þær cómun flod and bleowun windas and ahruron on þæt hus. And þæt hus feoll and hys hryre wæs mycel;",
    "28": "Þa wæs geworden þa se hælend þas word ge-endode þa wundrode þæt folc his lare",
    "29": "soþlice he lærde swylce he anweald hæfde. And na swa swa hyra boceras and sundor-halgan;",

    },
"8":      {

    "1":  "Soþlice þa se hæl[e]nd of þam munte nyþer-astah. þa fyligdon him mycle mænio.",
    "2":  "þá genealæhte án hreofla to him and hine to him ge-eaðmedde and þus cwæð. Drihten gyf þu wylt þu miht mé geclænsian;",
    "3":  "Ða astrehte se hælend hys hand and hrepode hyne. And þus cwæð Ic wylle beo geclænsod and hys hreofla wæs hrædlice geclænsod;",
    "4":  "Ða cwæð se hælend to him. warna þe þæt þu hyt nænegum men ne secge; Ac gang æt-eowe þe þam sacerde and bring hym þa lac þe moyses bebead on hyra gecyðnesse;",
    "5":  "Soþlice þa se hælend ineode on capharnaum. þa genealæhte hym. an hundredes ealdor. hyne biddende",
    "6":  "And þus cweðende. Drihten mín cnapa lið on mínum huse lama and mid yfle geðread;",
    "7":  "Ða cwæð se hælend to him; Ic cume and hyne gehæle;",
    "8":  "Ða andswarode se hundredes ealdor and þus cwæð; Drihten ne eom ic wyrðe þæt þu ingange under mine þecene. ac cweð þin án word and min cnapa biþ gehæled;",
    "9":  "Soðlice ic eom man under anwealde gesett. And ic hæbbe þegnas under me and ic cweðe to þysum gang and he gæð and ic cweðe to oþrum. cum and he cymð to minum þeowe wyrc þis. And he wyrcð;",
    "10": "Witodlice þa se hælend þis gehyrde þa wundrode he and cwæð to þam þe hym fyligdon; Soþ ic secge eow. ne gemette ic swa mycelne geleafan on israhel;",
    "11": "To soþum ic secge eow. þæt manige cumað fram east-dæle and west-dæle and wuniað mid abrahame and isahace and iacobe on heofena rice;",
    "12": "Witodlice þises rices bearn beoð aworpene on þa ytemestan þystro. þær bið wóp. And toþa gristbitung.",
    "13": "And se hælend cwæð to þam hundrydes ealdre. Ga and gewurþe ðé swa swa þu gelyfdest; and se cnapa wæs gehæled on þære tide;",
    "14": "Ða se hælend com on petres huse þa geseah he hys swegre licgende and hriþgende",
    "15": "And he æthrán hyre hand and se fefor hig forlet; Ða aras heo and þenode him;",
    "16": "Soþlice þa hyt æfen wæs. hig brohton him manege defol-seoce. And he út-adræfde þa unclænan gastas mid hys worde and he ealle gehælde þa yfel-hæbbendan.",
    "17": "þæt wære gefylled þæt gecweden is þurh esaíam þone witegan. þus cweðende. He onfeng ure untrumnessa and he abær ure adla;",
    "18": "Ða geseah se hælend mycle menigeo ymbutan hyne. þa het he hig faran ofer þone muþan;",
    "19": "Ða genealæhte him án bocere and cwæþ; Lareow ic fylige þe swa hwæder swa þu færst;",
    "20": "Ða cwæð se hælend to him; Foxas habbað holu and heofenan fuglas nest soþlice mannes sunu næfð hwær he hys heafod ahylde;",
    "21": "Ða cwæð to him oþer of hys leorning-cnihtum; Drihten alyfe me ærest to farenne and bebyrigean minne fæder",
    "22": "þa cwæð se hælend to him. fylig me and læt deade bebyrigean hyra deadan;",
    "23": "And he astah on scyp and hys leorning-cnyhtas hym fyligdon;",
    "24": "Ða wearð mycel styrung geworden on þære sæ. swa þæt þæt scyp wearð ofergoten mid yþum. witodlice he slep;",
    "25": "And hig genealæhton and hý awéhton hyne þus cweðende; Drihten hæle us we moton forwurþan;",
    "26": "Ða cwæð he to him to hwi synt ge forhte ge lytles geleafan; Ða aras he and bebead þam winde and þære sæ. And þær wearð geworden mycel smyltness;",
    "27": "Gewisslice þa men wundrodun and þus cwædon hwæt is ðes þæt windas and sæ him hyrsumiað;",
    "28": "Þa se hælend com ofer þone muþan on geraseniscra ríce þa urnon him togenes twegen þe hæfdon deofol-seocnesse of byrgenum út-gangende. þa wæron swiðe reþe swa þæt nan man ne mihte faran þurh þone weg.",
    "29": "And hig hrymdon and cwædon; La hælend godes sunu hwæt ys þe and us gemæne. come þu hider ær tíde us to þreagenne;",
    "30": "Ðær wæs soþlice unfeorr an swyna heord manegra manna læswiende",
    "31": "þa deofla soðlice hyne bædon þus cweþende gyf þu us ut-adrifst asende us on þas swina heorde;",
    "32": "Ða cwæð he to him faraþ; and hig þa utgangende ferdon on þa swin. And þærrihte ferde eall seo heord myclum on-ræse niwel on þa sæ and hig wurdon deade on þam wætere;",
    "33": "Ða hyrdas witodlice flugon and comun on þa ceastre and cyddon ealle þas þing and be þam þe ða deoful-seocnyssa hæfdon;",
    "34": "Ða eode eall seo ceaster-waru togeanes þam hælende. And þa þa hig hyne gesawun þa bædon hig hyne þæt he ferde fram heora gemærum;",

    },
"9":      {

    "1":  "Ða astah he on scyp and ófer-seglode and cóm on his cæstre.",
    "2":  "ða brohton hig hym ænne laman on bedde licgende. þa geseah se hælend hyra geleafan and cw to þam laman la beárn gelyfe. þe beoþ þine synna forgyfene;",
    "3":  "Ða cwædon hig sume þa boceras him betwynan; Ðes spycð bysmor-spræce",
    "4":  "þa se hælend geseah hyra ge-þanc ða cwæð he to hwi þence ge yfel on eowrum heortum.",
    "5":  "hwæt is eaþelicre to cweðenne þe beoð forgyfene þine synna. oððe to cweðanne arís and gá",
    "6":  "þæt ge soþlice witon þæt mannes sunu hæfð anweald on eorþan synna to forgyfenne þa cwæð he to þam laman arís and nym þin bedd. And gang on þin hus;",
    "7":  "And he aras and ferde to hys huse;",
    "8":  "Soðlice ða þa seo mænigeo þis gesawon þa ondrédon hig hym and wuldrodon god þe sealde swylcne anweald mannum;",
    "9":  "Ða se hælend þanon ferde he geseah ænne man sittende æt toll-sceamule þæs nama wæs matheus. And he cwæð to him. fylig me and he arás and fyligde him;",
    "10": "And hyt wæs geworden þa he sæt innan huse þa comun manega mánfulle and synfulle and sæton mid þam hælende. And hys leorning-cnyhtum;",
    "11": "Ða þa sundorhalgan þæt gesáwon þa cwædon hig to hys leorning-cnyhtum. hwi ys eower lareow mid manfullum and synfullum;",
    "12": "And se hælend cwæð þis gehyrende; Nys halum læces nan þearf ac seocum.",
    "13": "gað soðlice and leornigeaþ hwæt is. ic wylle mildheortnesse næs onsægdnesse; Soþlice ne com ic rihtwise to gecigeanne. ac þa synnfullan;",
    "14": "Þa genealæhton iohannes leorning-cnihtas to hym and þuss cwædon; Hwi fæste we and þa sundor-halgan gelomlice; Soþlice þine leorning-cnihtas ne fæstað.",
    "15": "And se hælend cwæð to him; Cweþe ge sceolun þæs brydguman cnihtas wepan þa hwile þe se brydguma mid hym byþ; Soðlice þa dagas cumað þæt se bryd-guma byð afyrred fram him. And þonne on ðam dagum hig fæstað;",
    "16": "Ne deþ witodlice nán man niwes claðes scyp on eald reaf he tobrycð hys stede on þam reafe and se slite byþ þe wyrsa;",
    "17": "Ne hig ne doð niwe wín on ealde bytta. gyf hi doð. þa bytta beoþ tobrocene and þæt win agoten. And þa bytta forwurþað; Ac hig doð niwe win on níwe bytta; and ægðer byþ ge-healden;",
    "18": "Ða þas þing to him spræc. þa genealæhte án ealdor and ge-eaðmedde hyne to him þus cweðende; Drihten min dohtor is dead; Ac cum and sete þine hand uppan hig and heo lyfað",
    "19": "And se hælend arás and fyligde hym and hys leorningcnihtas;",
    "20": "And þa án wif þe þolode blod-ryne twelf gear genealæhte wið-æftan. And æt-hran hys reafes fnæd.",
    "21": "heo cwæð soðlice on hyre mode for án ic beo hál gyf ic hys reafes æthríne;",
    "22": "And se hælend bewende hyne and hig geseah and cwæð; Gelyf dohtor þín geleafa þe gehælde and þæt wíf wæs gehæled on þære tíde;",
    "23": "And þá se hælend cóm into þæs ealdres healle and geseah hwistleras and hlydende menigeo",
    "24": "hé cwæð; Gáð heonun. nys þys mæden dead soðlice ac heo slæpð; and hig tældon hyne",
    "25": "And þa he þa menigeo út-adráf. he geode in and nam hyre hand and þæt mæden arás",
    "26": "And þes hlisa sprang ofer eall þæt land;",
    "27": "Þa se hælend þanun for þa fyligdun hym twegyn blinde hrymynde and cweðende. lá dáuides sunu gemiltsa unc;",
    "28": "Soðlice þa he ham com þa blindan genealæhton to him and se hælend cwæð to him. gelýfe gyt. þæt ic inc mæg gehælan. hig cwædon to hym witodlice drihten;",
    "29": "Ða æt-hran he hyra eagena cweðynde sy inc æftyr incrun geleafan;",
    "30": "And hyra eagan wærun ontynede. And se hælynd bebead him cw[e]þende warniað þæt ge hyt nanum men ne secgeon;",
    "31": "Hig soðlice út-gangynde gewidmærsudun hyne ofer eall þæt land;",
    "32": "Ða hig wæron soðlice út agáne hig brohton him dumbne man se wæs deoful-seoc.",
    "33": "And út-adryfenum þam deofle se dumba spræc. And þa menigeo wundredon cweðende; Næfre æt-ywde swylc on israhela folce;",
    "34": "Soþlice þa sundor-halgan cwædon on deofla ealdre he drifð út deoflu;",
    "35": "And se hælend ymbfor ealle burga and ceastra lærende on hyra gesomnungum and bodiende rices godspell. And hælende ælce adle and ælce úntrumnesse;",
    "36": "He gemiltsude soðlice þære menigeo. þa he hi geseah. forþan hig wærun gedrehte and licgende swa swa sceap þe hyrde nabbað;",
    "37": "Þa he sæde hys leorning-cnihtun. witodlice micel rip ys and feawa wyrhtyna.",
    "38": "biddaþ ðæs ripes hlaford þæt he sende wyrhtan to his ripe;"},

    "10": {

        "1":  "And to-somne gecigydum hys twelf leorning-cnihtun. he sealde him unclænra gasta anweald þæt hig adryfun hig út and hældun adle and ælce untrumnysse;",
        "2":  "Ðis synt soðlice þæra twelf apostola naman; Se forma ys simon þe ys genemned Petrus and Andreas hys broðor. Iacobus zebedei. And Iohannes hys broður.",
        "3":  "Philippus. And Bartholomeus. Thomás. And Matheus. Puplicanus and Iacobus alphei and Taddeus.",
        "4":  "Simon chananeus. And Iudas scarioth þe hyne belæwde;",
        "5":  "Ðas twelf se hælynd sende him be-beodende and cweþende. ne fare ge on þeoda weg. And ne ga ge innan samaritana ceastre",
        "6":  "ac gað má to þam sceapun þe forwurdun israhela hiwrædene;",
        "7":  "Se hælend cwæþ to hys leorning-cnihton gað and bodiaþ cweþende þæt heofona rice ge-nealæcþ;",
        "8":  "Hælað untrume. Awecceað deade. clænsiað hreofle. drifað ut deoflu. ge onfengun to gyfe syllað to gyfe.",
        "9":  "næbbe ge gold ne seolfer ne feoh on eowrum bigyrdlum",
        "10": "ne codd on wege. ne twa tunecan. ne ge-scy. ne gyrde. soþlice se wyryhta ys wyrþe hys metys.",
        "11": "On swa hwylce burh oððe ceastre swa ge ingað ahsiað hwa si wyrðe on þære. And wuniaþ ðær oð ge út-gan",
        "12": "þonne ge ingan soþlice on þæt hus gretað hit cweðende sy syb þisun huse",
        "13": "And gyf þæt hus witodlice wyrþe byð eower syb cymð ofer hyt. gyf hyt soðlice wyrþe ne byð eowur syb byð to eow gecyrred;",
        "14": "And swa hwa swa eow ne under-fehð ne eowre spræca ne gehyrð. þonne ge út-gan of ðam huse oððe of ðære ceastre asceacaþ þæt dust of eowrum fotum.",
        "15": "Soþlice ic eow secge acumendlicre byð sodoma lande and gomorra on domes dæg þonne ðære ceastre;",
        "16": "Nu ic eow sende swa sceap. gemang wulfas beoþ eornustlice gleawe swa næddran and bylwite swa culfran",
        "17": "warniað eow soþlice fram mannum. hig syllaþ eow soþlice on gemotum and swingað eow on hyra gesomnungum.",
        "18": "And ge beoþ gelædde to démun and to cyningun for me. to hyra dome and þeodun;",
        "19": "Þonne belæwaþ syllað eow ne þence ge hu oððe hwæt ge sprecun. eow byð geseald soþlice on þære tíde hwæt ge sprecun.",
        "20": "ne synt ge na þe þær sprecað ac eowres fæder gast þe sprycð on eow;",
        "21": "Soþlice broþur sylþ hys broður to deaðe. And fæder hys sunu. And bearn arisaþ ongen magas and to deaþe hí fordoþ.",
        "22": "And ge beoþ on hatunge eallum mannum for mínum naman. Soðlice se þurh-wunaþ oð ende se byþ hal;",
        "23": "Ðonne hi eow ehtaþ on þysse byrig fleoþ on oþre. And ðonne hí on þære eow ehtaþ fleoþ on þa þryddan; Soþlice ic eow secge ne be-faraþ ge israhela burga ærþan þe mannes sunu cume;",
        "24": "Nys se leorning-cniht ofer hys lareow ne þeow ofer hys hlaford",
        "25": "genoh byþ soþlice þam leorning-cnihte þæt he sy swylce hys lareow and þeow swylce hys hlafurd; Gyf hi þæs híredes fæder belzebub clypedon mycle swyþur hig eow clypiaþ",
        "26": "eornustlice ne ondræde ge hig; Nys soþlice nan þing dyhle þæt ne wurðe geswutelod. ne nan dihle þing þæt ne wurðe ge-openod;",
        "27": "Ðæt ic eow secge on þystrum. secgað hyt on leohte. And þæt ge on eare gehyrað bodiaþ uppan hrofum",
        "28": "And ne ondræde ge þa ðe eowyrne lic-haman of-sleaþ. ne magon hig soþlice þa sawle ofslean. ac ondrædað má þone þe mæg sawle and lichaman fordón on helle.",
        "29": "hú ne becypað híg twegen spearwan to peninge. And án of ðam ne be-fylð on eorðan bútan eowrun fæder;",
        "30": "And soþlice ealle eowres heafdes loccas synt getealde;",
        "31": "Ne ondræde ge ge synt selran þonne manega spearuan;",
        "32": "Ælcne eornustlice þe me cyþ beforan mannun. ic cyþe hyne beforan mínun fæder þe on heofenum ys;",
        "33": "Se þe me wiðsæcð beforan mannun. And ic wiþsace hyne beforan mínum fæder þe on heofenum ys;",
        "34": "Ne wene ge þæt ic come sybbe on eorþan to sendanne. ne com ic sybbe to sendanne ac swurd;",
        "35": "Ic com soþlice mann asyndrian ongen hys fæder. And dohtur ongen hyre modur. And snore ongen hyre swegre.",
        "36": "And mannes fynd hys ge-húsan;",
        "37": "Se hælend cwæð to hys leorning-cnihtum. Se þe lufaþ fæder oððe modor má þonne me nys hé mé wyrþe. And se ðe lufað sunu oððe dohtor swyþur þonne me nys he me wyrþe.",
        "38": "And se þe ne nimþ hys cwylminge and fyligþ me nys he me wyrþe;",
        "39": "Se þe ge-met hys sawle se for-spilþ hig. And se þe for-spilþ hys sawle for mé hé ge-mét hi;",
        "40": "Se þe eow under-fehþ he under-fehð me and se ðe me under-fehþ he under-fehð þone þe me sende;",
        "41": "Se þe under-fehð witegan on witegan naman he on-fehþ witygan mede. And se þe under-fehþ rihtwisne on riht-wises naman he onfehþ riht-wises méde;",
        "42": "And swa hwylc swa sylþ anne drinc cealdes wæteres ánum þyssa lytylra manna on leorningcnihtes naman. Soþ ic secge eow ne amyrð he hys mede;"},

"11":     {

    "1":  "And hyt wæs geworden þa se hælynd þys ge-endude hys twelf leorning-cnihtum bebeodende. hé fór þanun þæt he lærde and bodude on hyra burgum;",
    "2":  "Þa iohannes on bendum gehyrde cristes weoruc. þa sende he to him twegen hys leorning-cnihta",
    "3":  "And cwæð eart þú þe tó cumenne eart oððe we oþres sceolon abídan;",
    "4":  "Se hælend ántswarude and cwæð to him gaþ and cýþaþ iohanne þa ðing þe ge gehyrdon and gesawon.",
    "5":  "blinde geseoþ. healte gað. hreofe synt aclænsude. deafe ge-hyraþ. deade arisað. þearfan bodiað.",
    "6":  "And eadig ys sé þe ne swicað on me;",
    "7":  "Ða hi út-eodon soþlice þa ongan se hælynd secgan be iohanne and cwæþ to þære menigeo; Hwi eode gé út on wesðen geseon winde awegyd hreod.",
    "8":  "oððe hwí eode gé út geseon mann hnescum gyrlum gescrydne. Nu þa þe synt hnescum gyrlum gescryddne. synt on cyninga husum;",
    "9":  "Ac hwæt eode ge ut witegan geseon. ic eow secge eac maran þonne witegan;",
    "10": "Ðes ys soþlice be þam awryten ys. nú ic sénde minne engyl beforan þíne ansyne. sé ge-gearwað þinne weg beforan þe.",
    "11": "Soþlice ic eow secge ne arás be-twyx wífa bearnum mára iohanne fulwihtere; Soðlice se þe læssa ys. ys on heofena rice him mára;",
    "12": "Soþlice fram iohannes dagum fulwihteres oð þis heofena ríce þolað nead and strece nimað þæt;",
    "13": "Soþlice ealle witegan and æ witegudun oð iohannes",
    "14": "And gyf ge wyllað gelyfan. he ys helías þe to cumenne ys.",
    "15": "Se ðe eáran hæbbe to gehyrynne gehyre;",
    "16": "Soþlice hwam telle ic þas cneorysse gelice. heo ys gelíc sittendum cnapun on foretige. þa hrymað to hyra efengelicon",
    "17": "And cweþað. we sungun eow and ge ne frícudun. we cwiþdun and gé ne weopun;",
    "18": "Soþlice iohannes cóm. ne etende. ne drincende. And hi cwædun he hæfð deoful-seocnysse;",
    "19": "Mannes sunu cóm etende and dryncynde and hí cweðaþ. hér ys ettul mann and wín-drincende. mánfulra and synfulra freond. And wisdom ys geriht-wisud fram heora bearnum;",
    "20": "Ða ongan he hyspan þa burga on þam wærun gedóne manega hys mægena. forþam þe hi ne dydon dæd-bote;",
    "21": "Wá þé corozaim. wa þe bethsaida. forþam gyf on tyro and sydóne wærun gedone þa mægnu þe gedóne synt on eow. gefyrn hi dydun dæd-bote on hæran and on axan;",
    "22": "Ðeah ic secge inc. tyro and sydóne byþ forgyfendlicur on domes dæg þonne eow.",
    "23": "And þú capharnaum. cwystþu bystþu úp-ahafen oþ heofen. ac þu nyþer-færst oþ helle; Forþam gyf on sodomum wæron gedóne þá mægnu þe gedóne synt on þe. witodlice hí wunedun oþ þysne dæg;",
    "24": "Ðeah-hwæþere ic secge eow þæt sodum-wara lande byð forgyfenlicre on domes dæg þonne þe;",
    "25": "Se hælynd cwæð andswariende; Ic andytte þe drihten heofenes and eorþan þú þe be-hyddyst þas þing fram wisun and gleawun. And onwruge þa lytlingun;",
    "26": "Swa fæder forþam hyt wæs swa gecweme beforan þe.",
    "27": "Ealle þing mé synt gesealde fram minum fædyr. And nan mann ne can þone sunu butun fædyr. ne nán mann ne can þone fædyr butun sunu. And þam þe se sunu wyle onwreon;",
    "28": "Cumaþ to me ealle þe swincað and gesymede synt. And ic eow geblissige.",
    "29": "Nimaþ mín geoc ofer eow. And leorniaþ æt me. forþam ic eom bilwite and eadmod on heortan. And ge gemetað reste eowrum sawlum;",
    "30": "Soþlice min geoc ys wynsum. And mín byrþyn ys leoht;"},

    "12": {

        "1":  "Se hælynd fór on reste-dæge ofyr æcyras. soþlice hys leorning-cnihtas hingryde and hig ongunnun pluccian þa ear and ætan;",
        "2":  "Soþlice þa ða sundor-halgan þæt gesawon. hi cwædon to him; Nu þine leorning-cnihtas doð þæt him alyfyd nys reste-dagun to donne;",
        "3":  "And he cwæþ to him ne rædde ge hwæt dauid dyde þa hyne hingrede and þa ðe mid hym wærun.",
        "4":  "hu he ineode on godes hus. And æt þa offring-hlafas þe nærun him alyfede to etynne ne þam þe mid him wærun butun þam sacerdum anum.",
        "5":  "oððe ne rædde gé on þære æ þæt þa sacerdas on reste-dagum on þam temple gewemmað þone reste-dæg and synt butan leahtre;",
        "6":  "Ic secge soðlice eow. þæt þes ys mærra þonne þæt templ.",
        "7":  "Gyf ge soðlice wistun hwæt ys ic wylle mildheortnesse. And na onsægdnysse ne ge-nyþrude ge æfre únscyldige.",
        "8":  "soðlice mannes sunu ys eac reste-dæges hlafurd;",
        "9":  "Ða se hælend þpanun for. he com into hyra gesomnunge.",
        "10": "þa wæs þær án man sé hæfde for-scruncene hand and hi ahsudon hyne þus cweðende; Ys hyt alyfed to hælenne on reste-dagum þæt hi wrehton hyne.",
        "11": "He sæde him soþlice hwylc man ys of eow þe hæbbe án sceap. And gyf þæt afylð reste-dagum on pytt hu ne nymð he þæt and hefþ hyt upp;",
        "12": "Witodlice micle má mann ys sceape betera witodlice ys alyfed on reste-dagum wel to donne;",
        "13": "Ða cwæð he to þam menn aþene þine hand and he hi aþenede. And heo wæs hál geworden swa seo oþer;",
        "14": "Þa sundor-halgan eodun þa út soþlice and worhton geþeaht ongen hyne hu hi hyne forspildon;",
        "15": "Se hælend soþlice þæt wiste and ferde þanon and him fyligdon mycel mænigeo and he hælde hig ealle.",
        "16": "And be-bead him þæt hig hyt nánum men ne sædon.",
        "17": "þæt wære gefylled þæt þe gecweden wæs þurh isaíam þone witegan þus cweþende;",
        "18": "Her is mín cnapa þone ic ge-ceas min gecorena on þam wel gelícode minre sawle; Ic asette minne gast ofer hyne and dóm hé bodað þeodum;",
        "19": "Ne flít he ne he ne hrymð ne nán man ne gehyrþ hys stemne on stræton;",
        "20": "Tocwysed hreod hé ne for-brytt. And smeocende flex hé ne adwæscþ. ærþam þe he aworpe dóm to sige.",
        "21": "And on hys naman þeoda gehyhtað;",
        "22": "Ða wæs him broht án deofol-seoc man se wæs blind and dumb. And he hyne hælde swa þæt he spæc and geseah;",
        "23": "And þa menigeo ealle wundrudon and cwædon; Cweðe wé is þés dauides sunu;",
        "24": "Soþlice þa þa sundor-halgan þis gehyrdon þa cwædon hig; Ne adrífþ ðes deoflu út buton þurh belzebub deofla ealdre;",
        "25": "Se hælend soþlice wiste hyra geþancas and cwæð to him ælc ríce þe byð twyræde on him sylfum byþ toworpen. And ælc ceaster oððe hus þe byð wiþer-weard ongen hyt sylf. hyt ne stent;",
        "26": "And gyf se deoful adrifð ut þone deoful. hig beoþ todælede; Hú mæg þonne hys ríce standan;",
        "27": "And gyf ic þurh belzebub adrife ut deofla. þurh hwæne adrifað eowre bearn. forþam hig sylfe beoð eowre déman;",
        "28": "Gyf ic soþlice on godes gaste awurpe deoflu. witodlice on eow becymð godes rice;",
        "29": "Oþþe hu mæg man. ingan on stranges hus. And hys fata hyne bereafian buton he gebinde ærest þone strangan. And þonne hys hus bereafige;",
        "30": "Se þe nys mid mé he is ongén me. And se þe ne gaderaþ mid me hé towyrpð;",
        "31": "For-þam ic secge eow ælc synn and bysmur-spæc byþ for-gyfen mannum; Soþlice þæs halgan gastes bysmur-spæc ne byð for-gyfen;",
        "32": "And swa hwylc swa cwyð word ongén mannes sunu him byð forgyfen; Se þe soðlice cwyþ ongen haligne gast ne byð hyt hym forgyfen. ne on þisse worulde ne on þære toweardan;",
        "33": "Oþþe wyrceað god treow and hys weastm godne. oððe wyrceað yfel treow and hys wæstm yfelne. Witodlice be þam wæstmme byð þæt treow on-cnawen;",
        "34": "La ge næddrena cynryn. hú magon ge god sprecan þonne ge synt yfele; Soþlice of þære heortan willan se muþ spicþ.",
        "35": "god mann soþlice of godum gold-horde bringþ god forð and yfel mann of yfelum gold-horde bringð yfel forð;",
        "36": "Soþlice ic secge eow þæt ælc idel word þe menn specað hi agyldaþ gescead be þam on domes dæge;",
        "37": "Soþlice of þinum wordum þu byst gerihtwisod. And of þinum wordum þu byst genyðerod;",
        "38": "Þa andswarodun hym sume þa boceras and þa sundor-halgan þus cweþende. Lareow we willaþ sum tacn of þe geseon.",
        "39": "he andswarode hym and cwæð. yfel cneorys and for-liger secð tacn. And hyre ne byð nán tacn geseald buton ionas tacn þæs witegan;",
        "40": "Witodlice swa swa ionas wæs on þæs hwæles innoþe þry dagas and þreo niht. swa byþ mannes sunu on eorþan heortan þry dagas and þreo niht;",
        "41": "Niniuetisce weras arísað on dome mid þysse cneorysse and hig genyþeriað hig. forþam þe hig dydon dæd-bote on ionas bodunge and þes ys mára þonne ionas;",
        "42": "Suþ-dæles cwén arist on dome mid þysse cneorysse. And heo genyþerað hig forþam ðe heo cóm fram landes gemærum to gehyranne salomones wisdom. And þes is mara þonne salomon;",
        "43": "Soþlice þonne se unclæna gast ut-færþ fram menn. he gæð geond drige stowa secende reste and he ne gemet.",
        "44": "þonne cwyþ he ic gecyrre on min hus þanon ic ut-eode. And cumende he gemet hyt æmtig and geclænsod mid besmum and gefrætwod;",
        "45": "Ðonne gæþ he and him tó-genymþ seofun oþre gastas wyrsan þonne he and ingangende hig eardigeað þær. And þonne wurðaþ þæs mannes ytemestan wyrsan þonne þa ærran. And swa byð þysse wyrrestan cneorysse;",
        "46": "Ða he þas þing þa gyt spæc to þam mænegum. þa stód hys modor and his gebroðra þær-úte sécende spæcon to him;",
        "47": "Soþlice þa cwæþ sum to him. witodlice þin modur and þine gebroþra standaþ her-úte þe sécende;",
        "48": "And hé andswarode hym secgendum and cwæð; Hwylc ys mín modur and hwylce synt mine gebroþra;",
        "49": "And he aþenede hys hand on his leorning-cnihtas and cwæð;",
        "50": "Witodlice swa hwylc swa wyrcþ mines fæder willan þe on heofenan is. he is min broþur and min swustor and módor;"},

    "13": {

        "1":  "On þam dæge þam hælende út-gangendum of húse he sæt. wiþ ða sæ.",
        "2":  "And mycle mænigeo wæron gesamnode to hym. swa þæt he eode on scyp and þær sæt. and eall seo mænigeo stod on þam waroþe.",
        "3":  "And he spræc to hym fela on big-spellum cweþende; Soþlice ut-eode se sædere hys sæd to sawenne",
        "4":  "And þa þa he seow. sume hig feollon wiþ weg. And fuglas comun and æton þá;",
        "5":  "Soþlice sume feollon on stænihte þær hyt næfde mycle eorþan. And hrædlice up-sprungon for-þam þe hig næfdon þære eorþan dypan;",
        "6":  "Soþlice upsprungenre sunnan hig adruwudon and forscruncon. for þam þe hig næfdon wyrtrum;",
        "7":  "Soþlice sume feollon on þornas. And þa þornas weoxon and for-þrysmudon þa.",
        "8":  "sume soþlice feollon on gode eorþan and sealdon weastm. sum hund-fealdne. sum sixtig-fealdne. sum þrittig-fealdne;",
        "9":  "Se þe hæbbe earan to gehyrenne gehyre.",
        "10": "And þa genealæhton his leorning-cnihtas and cwædon to hym. for hwig spycst þu to hym mid big-spellum;",
        "11": "Ða andswarode he hym forþam þe eow is geseald to witanne heofena rices gerynu. And him nys na geseald;",
        "12": "Soþlice þam þe hæfþ. him byþ geseald and he haefð. Soþlice se þe næfð and þæt þe he hæfð him bið ætbroden.",
        "13": "forðam ic spece to him mid big-spellum. forþam þe lóciende hig ne ge-seoþ. And gehyrende hig ne gehyraþ. ne ne ongytaþ.",
        "14": "þæt on him si gefylled esaías witegung; Of gehyrnysse ge gehyraþ and ge ne ongytaþ and lóciende ge ge-seoþ and [ge] ne ge-seoð;",
        "15": "Soþlice þises folces heorte is ahyrd. And hig hefelice mid earum gehyrdon. And hyra eagan beclysdon. þe læs hig æfre mid eagum geseon and mid earum gehyron. And mid heortan ongyton. And sín gecyrrede and ic hig gehæle;",
        "16": "Soþlice eadige synt eowre eagan forþam þe hig geseoþ. And eowre earan forþam þe hig gehyraþ;",
        "17": "Soþlice on eornust ic eow secge þæt manega witegan and rihtwise gewilnudon þa þing to ge-seonne þe ge geseoþ and hig ne ge-sawon; and gehyran þa þing þe ge gehyrað. And hig ne gehyrdon;",
        "18": "Ge-hyre ge soþlice þæs sawendan bigspell;",
        "19": "Ælc þæra þe godes wurd gehyrð and ne ongyt. þonne cymþ deoful and bereafað þæt on hys heortan asáwen is. þæt is se þe wiþ ðone weg asawen is;",
        "20": "Soþlice se þe ofer þone stan asawen is. þæt is seþe þæt godes wurd gehyrð. And hrædlice þæt mid blisse onfehþ.",
        "21": "Soþlice hyt næfþ þone wyrtrum on him. ac is hwilwendlic; Gewordenre gedrefednesse and ehtnesse for þam wurde hrædlice hig beoð geúntreowsode.",
        "22": "Soþlice þæt þe asáwen is on þornum. þæt is se þe þæt wurd gehyrþ and þonne eornfullness þisse worulde and leasung þissa woruld-welena forþrysmiaþ þæt wurd and hit is butan weastme geworden;",
        "23": "Soþlice þæt þe asawen wæs on þæt gode land þæt is se þe þæt wurd gehyrþ and ongyt and þone weastm bringð and þonne deþ sum hund-fealdne sum sixti-fealdne sum þritti-fealdne;",
        "24": "He rehte him þa oþer bigspel and þus cwæð. heofona ríce is geworden þam men gelic þe seow god sæd on his æcyre;",
        "25": "Soþlice þa þa men slepon þa com his feonda sum and ofer-seow hit mid coccele on middan þam hwæte and ferde þanon;",
        "26": "Soþlice þa seo wyrt weox and þone weastm brohte þa æt-eowde se coccel hine.",
        "27": "þa eodon þæs hlafordes þeowas and cwædon. hlaford hú ne seow þu god sæd on þinum æcere. hwanon hæfde he coccel",
        "28": "þa cwæþ he þæt dyde únhold mann þa cwædon þa þeowas wylt þu we gáð and gadriað hig.",
        "29": "þa cwæð he nese þe læs ge þone hwæte awurtwalion. þonne ge þone coccel gadriaþ;",
        "30": "Lætað ægþer weaxan oð rip-timan. And on þam riptiman ic secge þam riperum gadriaþ ærest þone coccel and bindaþ sceaf-mælum to for-bærnenne. And gadriaþ ðone hwæte into minum berne.",
        "31": "He rehte him þa gyt oþer big-spel þus cweþende. heofena rice is ge-worden gelic senepes corne þæt seow se man on hys æcre",
        "32": "þæt is ealra sæda læst; Soþlice þonne hit wyxþ hit is ealra wyrta mæst and hit wyrþ treow swa þæt heofnan fuhlas cumaþ and eardiaþ on his bogum;",
        "33": "He spræc to him oþer big-spel and þus cwæð. heofena rice is gelic þam beorman þone þæt wif onfeng and behydde on þrim gemetum melwes oð he wæs eall ahafen;",
        "34": "Ealle þas þing se hælend spræc mid big-spellum to þam weredum. And nan þing ne spræc he butan big-spellum",
        "35": "þæt wære gefylled. þæs witegan cwyde ic atyne minne muþ mid big-spellum. ic bodige digelnesse fram middaneardes gesetednesse;",
        "36": "He for-let þa ða mænegeo and com to his inne and þa genealæhton to him his leorning-cnihtas and cwædon arece us þæt big-spell þæs hwætes and þæs cocceles.",
        "37": "þa and-swarude he him seþe seow þæt gode sæd sé is mannes sunu.",
        "38": "Soþlice se æcyr is þes middangeard þæt gode sæd þæt synt þæs heofonlican rices bearn. Se coccel synt soþlice þa manfullan bearn.",
        "39": "Se únholda man seþe þone coccel seow þæt is deoful; Soðlice þæt rip is worulde endung þa riperas synt englas.",
        "40": "eornustlice swa swa se coccel byþ gegaderud and mid fyre forbærned swa byð on worulde endunge.",
        "41": "mannes sunu sent his englas and hi gadriað of his rice ealle gedrefednesse and þa þe unrihtwisnesse wyrceað",
        "42": "And asendað hig on fyres ófen þær byþ wóp and toþa gristbitung.",
        "43": "þonne scinað ða rihtwisan swa swa sunne on hyra fæder rice;",
        "44": "Heofona rice is gelic gehyddum gold-horde on þam æcere þone behyt se man þe hyne fint and for his blysse gæð and sylþ eall þæt he ah and gebigþ þone æcer;",
        "45": "Eft is heofena rice gelíc þam mangere þe sohte þæt gode mere-grot",
        "46": "þa he funde þæt án deorwyrðe mere-grot þa eode he and sealde eall þæt he ahte and bohte þæt meregrot;",
        "47": "Eft is heofena rice gelic. asendum nette on þa sæ and of ælcum fisc-cynne gadrigendum.",
        "48": "þa hi þa þæt nett úpp-atúgon and sæton be þam strande. þa gecuron hig þa godan on hyra fatu. þa yflan hig awurpon út;",
        "49": "Swa byþ on þisse worulde endunge þa englas farað and asyndriað þa yfelan of þæra godra midlene.",
        "50": "And aworpað hig on þæs fyres ófen. þær byð wóp and toða grist-bitung.",
        "51": "ongyte ge ealle þas þing. þa cwædon hig witodlice we hit ongytað",
        "52": "þa sæde he him. forþam is ælc gelæred bocere on heofenan rice gelíc þam hiredes ealdre þe forð-bringð of his gold-horde níwe þing and ealde;",
        "53": "And hit wæs geworden þa se hælend geendode þas big-spel þa ferde he þanone",
        "54": "And þa he com to his earde he lærde hig on hyra gesamnungum swa þæt hig wundredon and cwædon hwanon ys þysum þes wisdom. And þis mægen.",
        "55": "witodlice þes ys smiþes sunu hú ne hatte hys modor maria. And hys broþru iacob and ioseph. And simon and iudas.",
        "56": "And hu ne synt ealle hys swustra mid us hwanon synt þisum ealle þas þing",
        "57": "And hig wæron ge-úntrywsode on him; Ða soþlice sæde se hælend him nys nan witega butan wurþ-scype buton on hys earde and on hys huse.",
        "58": "And he ne worhte þær manega mægena for hyra ungeleafulnysse."},

    "14": {

        "1":  "On þære tide gehyrde herodes se feorþan dæles rica þæs hælendes hlisan.",
        "2":  "And þa sæde he his cnihtum þes is iohannes se fulluhtere þe ic be-heafdode he aras of deaþe and forþan synd þas wundru gefremode on him;",
        "3":  "Soðlice herodes nam iohannem and geband hyne and sette on cwertern. for þam wife herodiaden philippes hys broþer;",
        "4":  "Iohannes him sæde nys þe alyfed hí to wife to hæbbenne",
        "5":  "And þa he hyne ofslean wolde hé a-dred him þæt folc for þam þe hig hæfdon hyne for ænne witegan;",
        "6":  "Ða on herodes gebyrd-dæge tumbude þære herodiadiscean dohtur beforan him and hit lícode herode",
        "7":  "þa be-het he mid aþe hyre to syllenne swa hwæt swa heo hyne bæde;",
        "8":  "Ða cwæð heo fram hyre meder gemyngod. Syle me on ánum disce iohannes heafod þaes fulluhteres;",
        "9":  "Ða wæes se cyning ge-únret for þam aðe and for þam þe him sæton mid.",
        "10": "And he asende þa and beheafdode iohannem on þam cwerterne.",
        "11": "And man brohte þa his heafod on ánum disce. And sealde þam mædene and þæt mæden hyre meder;",
        "12": "And þa genealæhton his leorning-cnihtas and namon hys lichaman and bebyrgdon hyne and comon and cyddon hyt þam hælende;",
        "13": "Ða se hælend þæt ge-hyrde þa ferde he þanon on-sundron on anum scype and þa þa gangendan mænigeo þæt gehyrdon hig fyligdon him of þam burgum",
        "14": "And þa he þanon ferde he geseh mycele mænigu and he him gemiltsode and ge-hælde þa untruman;",
        "15": "Soðlice þa hyt wæs æfen geworden him to genealæhton hys leorning-cnihtas and him tó cwædon; Ðeos stow ys weste and tíma is forþ-agán forlæt þas mænegeo þæt hi faron into þas burga and him mete bicgean;",
        "16": "þa cwæð se hælend to him. nabbað hi neode to farenne sylle ge him etan.",
        "17": "þa and-swarodun hig. we nabbað her butun fif hlafas and twegen fixas",
        "18": "þa cwæð se hælend bringaþ me hider þa;",
        "19": "And þa he het þa menegu ofer þæt gærs hi sittan and hé nam þa fif hlafas and twegen fixas and beseah on þone heofon and bletsiende bræc þa hlafas and sealde his leorning-cnihtum and hi þam folce",
        "20": "And hi æton ealle and wæron gefyllede and hi namon þa lafa twelf wylian fulle þæra ge-brytsena;",
        "21": "Soþlice þæra etendra getæl wæs fif þusenda wera butan wífum and cildum;",
        "22": "And þa sona het se hælend his leorning-cnihtas on scyp astigan and toforan him faran ofer þone muþan oð þæt he þa menegu for-lete",
        "23": "And þa he hig forlæten hæfde he eode on þone munt and hyne þær ána gebæd; Soþlice þa hyt æfen wæs he wæs ána þær.",
        "24": "witodlice wæs þæt scyp of þam yþum totorfod. for-þam þe hyt wæs strang wind",
        "25": "þa com se hælend embe þone feorþan hancred to him ofer þa sæ gangende;",
        "26": "Ða hi gesawon þæt hi wurdon þa gedrefede and for þam ege clypodon and cwædon þus; Soþlice hyt ys scinlac;",
        "27": "Ða spræc se hælend and cwæþ. habbað geleafan ic hyt eom nellen ge eow ondrædan;",
        "28": "Ða andswarode him petrus and cwæð drihten gyf þu hyt eart hat me cuman to þe ofer þas wæteru;",
        "29": "Ða cwæð he cum to me; Ða eode petrus of þam scype ofer þæt wæter þæt he to þam hælende come;",
        "30": "Þa he geseh þone strangan wind. he him ondred; Ða he wearð gedofen he cwæð. drihten ge-dó me halne;",
        "31": "And þa hrædlice hé gefengc hyne and þus cwæð la lytles geleafan hwi twynedest þu",
        "32": "And þa hi wæron on þam scype geswac se wind;",
        "33": "Soþlice þa þe on þam scype wæron comon and to him gebædon and þus cwædon. Soþlice þu eart godes sunu",
        "34": "And þa hig ofer-segelodon hi comon on þæt land genesareth",
        "35": "And þa þæt folc hyne gecneow hi sendon geond eall þæt land and brohton to him ealle úntrume",
        "36": "And hyne bædon þæt hig huru-þinga his reafes fnæd æthrinon and swa hwylce his æthrinon wurdon hale."},

    "15": {

        "1":  "Ða comon to him fram hierusalem þa boceras and fariseisce and cwædon.",
        "2":  "hwi forgymað þine leorning-cnihtas. ure yldrena lage ne þweað hi hyra handa þonne híg mete þicgeað;",
        "3":  "Ða andsworode he him and hwi forgyme gé godes bebod for eowre lage.",
        "4":  "witodlice god cwæþ wurþa þinne fæder and modor and se þe wyrgð hys fæder and modor swelte se deaþe;",
        "5":  "Soþlice ge cweðaþ swa hwylc swa segð hys fæder and meder swa hwylc lac swa of me is fremaþ þe",
        "6":  "And ne wurðiaþ fæder and modor and ge for naht dydon godes bebod for eowre lage.",
        "7":  "la licceteras wel be eow witegode isaias se witega þa he cwæð",
        "8":  "þis folc mé mid welerum wurþað and hyra heorte ys feorr fram me",
        "9":  "butan intingan hig me wurþiaþ and lærað manna lara;",
        "10": "And he þa ðam menegum to-gædere geclypedum. þus cwæð gehyrað and ongytaþ",
        "11": "ne besmít þone mann þæt on hys muþ gæð. ac hyne besmít þæt of hys muþe gæþ;",
        "12": "Þa genealæhton hys leorning-cnihtas and cwædon. wast þu þæt þa fariseiscean synt gedrefede þisum wurde gehyredum.",
        "13": "þa andswarode he him. ælc plantung þe mín heofenlica fæder ne plantode byþ áwurt-walod;",
        "14": "Lætað hi hig synt blinde. And blindra latteowas; Se blinda gyf he blindne læt hig feallað begen on ænne pytt;",
        "15": "Ða andswarode him petrus. arece us þis big-spell;",
        "16": "Ða andswarode he him. And synt ge gyt butan andgyte.",
        "17": "ne ongyte ge þæt eall þ on þone muþ gæþ. gæþ on þa wambe and byþ on forþgang asend;",
        "18": "Soþlice þa þing þe of þam muðe gaþ cumað of þære heortan and þa smitaþ þone mann;",
        "19": "Of þære heortan cumaþ yfle geþancas. mann-slyhtas. únriht-hæmedu.forligru.stale. lease gewitnyssa. tállice word",
        "20": "þis synt þa ðing þe þone mann be-smitað; Ne be-smit þone mann þeah he únþwogenum handum ete.",
        "21": "And þa ferde se hælend þanon on tyrisce and sydónisce endas",
        "22": "And efne þa of þam chananéiscum gemærum clypode sum wíf and cwæð; Drihten dauides sunu gemiltsa me. min dohtor ys yfle mid deofle gedreht.",
        "23": "þa ne ge-andswarode he hyre þa genealæhton hys leorning-cnihtas and him to cwæedon; Forlæt hig forþam heo clypað æfter us;",
        "24": "Ða andswarode hé ne eom ic asend. buton to þam sceapum. þe forwurdon of israhela huse;",
        "25": "Ða com heo and hig to him gebæd and þus cwæð drihten gefylst me;",
        "26": "Ða cw he nys hit na gód þæt man nime bearna hlaf and hundum worpe.",
        "27": "þa cwæþ heo. drihten þæt ys soð; Witodlice þa hwelpas etað of þam crumum þe of hyra hlaforda beodum feallaþ.",
        "28": "þa andswarode drihten hyre eala þú wíf mycel ys þin geleafa ge-wurþe þé eal swa þu wylle. And þa of þære tíde wæs hyre dohtor hal ge-worden;",
        "29": "Ða se hælend þanon ferde eft he com wiþ ða galileiscean sæ and astah on þone munt and þær sæt",
        "30": "þa genealæhton him tó mycele menegu mid him hæbbende manega healte and blinde and wanhale and manega oþre and aledon to hys fotum and he ge-hælde þa",
        "31": "swa þæt þa mænegu wundredon geseonde. dumbe specende healte gangende blinde geseonde and hig mærsodon israhela god;",
        "32": "Þa cwæþ se hælend togædere geclypedum his leorning-cnihtum; Ðisse menegu ic ge-miltsige forþam hig þry dagas mid me wunodon. And hig nabbað hwæt hig eton. And ic hig nelle fæstende forlætan þe-læs hig on wege geteorian;",
        "33": "Ða cwædon hys leorning-cnihtas hwar nime wé swa fela hlafa on þis wéstene þæt wé ge-fyllan swa mycele mænegu",
        "34": "þa cwæð he. hu fela hlafa hæbbe gé. þa cwædon hig seofon and feawa fixa.",
        "35": "And he bebead þa þæt seo menegu sæte ofer þære eorþan",
        "36": "And he nam þa þa seofon hlafas and þa fixas and bræc and sealde hys leorning-cnihtum and hig sealdon þam folce",
        "37": "And hig æton ealle and wæron gefyllede and þæt to láfe wæs of þam gebrote hig namon seofon wilian fulle;",
        "38": "Witodlice þa þær æton wæron feower þusend manna butan cildum and wifum.",
        "39": "And he forlet þa þa menegu and eode on scyp and com on þa endas magedon"},

    "16": {

        "1":  "And þa genealæhton him to farisei and saducei and hyne costodon and bædon þæt he him sum tacen of heofone æt-ywde.",
        "2":  "þa andswarode he him and cwæð on æfen ge cweðaþ. to-morgen hyt byþ smylte weder þes heofon ys read.",
        "3":  "And on morgen ge cweþað. to-dæg hyt byþ hreoh weder þeos lyft scinð únwederlice. nu cunne ge tocnawan heofones hiw. witodlice ge ne magon witan þæra tída tacnu;",
        "4":  "Seo yfele cneoryss and unriht-hæmende. tacen secþ and hyre ne byð geseald buton ionas tacen þæs witegan and him forlætenum he ferde.",
        "5":  "And þa his leorning-cnihtas cómon ofer þone muþan hig forgeton þæt hig hlafas namon",
        "6":  "And þa sæde he gymað and warniað fram beorman fariseorum and saduceorum.",
        "7":  "Þa ðohton hig betwux him and cwædon. namon we hlafas mid us.",
        "8":  "þa se hælend wiste hyra ge-þancas. he cwæþ to him hwæt þence ge betwux eow. lytles geleafan þæt ge hlafas nabbað.",
        "9":  "ne understande ge gyt ne gé ne geþenceað þæra fif hlafa and fif þusend manna and hu fela wyligena ge namon;",
        "10": "Ne þæra seofon hlafa and feower þusend manna and hu fela wyligena ge naman;",
        "11": "Hwi ne ongyte ge gyt þæt ic ne sæde be hlafe. warniað fram ðam beorman fariseorum and saduceorum.",
        "12": "þa ongeton hig þæt hé ne sæde warniað fram hlafa beorman ac fram lare fariseorum and saduceorum;",
        "13": "Witodlice þa com se hælend on þa dælas cesareæ philippi. And ahsode hys leorning-cnihtas hwæne secgeað menn þæt sy mannes sunu;",
        "14": "Ða cwædon hig sume iohannem þone fulluhtere sume heliam. sume hieremiam oðþe án þæra witegyna;",
        "15": "Ða sæde he hwæt secge ge þæt ic si;",
        "16": "Ða andswarode him petrus; Ðu eart þæs lyfigendes godes sunu",
        "17": "þa andswarode him se hælend. eadig eart þu simon culfran bearn. forþam hit þé ne onwreah flæsc ne blod. ac min fæder þe on heofenum ys.",
        "18": "And ic secge þe þæt þu eart petrus and ofer þisne stan ic timbrige mine cyricean and helle gatu ne magon. ongen þa.",
        "19": "And þe ic sylle heofona rices cægia and swa hwæt swa þu ofer eorþan gebindst þæt byþ on heofonum gebunden. And swa hwæt swa þu unbindst ofer eorþan þæt byð unbunden on heofonum;",
        "20": "Þa bebead se hælend hys leorning-cnihtum þæt hig nanum menn ne sædon þæt he wære hælend crist;",
        "21": "Syððan he ongan swutelian hys leorning-cnihtum þæt he wolde faran to hierusalem and fela þinga þolian fram yldrum and bocerum and ealdor-mannum þæra sacerda and beon ofslegen. And þy þryddan dæge arisan;",
        "22": "And þa genam petrus hyne on-sundron and cwæð to him drihten ne ge-wurþe þæt.",
        "23": "þa beseah he hyne and cwæð to petre gang bæftan me satanas. wiþerræde þu eart me forþam þú nast þa þing þe synd godes. ac þa þe synt manna;",
        "24": "Þa sæde se hælend hys leorning-cnihtum gyf hwa wylle fyligean me wiþsace hyne sylfne and nyme hys rode and me fylige;",
        "25": "Soþlice se þe wyle hys sawle hale gedón he hig forspilþ. And se þe wyle hig for me forspyllan se hig fint;",
        "26": "Hwæt fremað ænegum menn þeah he ealne middan-eard gestryne gyf he hys sawle forwyrd þolað; Oððe hwylc gewrixl sylþ se mann for hys sawle",
        "27": "witodlice mannes sunu ys to cumenne on hys fæder wuldre mid hys englum. And þonne agylt æghwylcum be hys agenum worce;",
        "28": "Soðlice ic secge eow. sume synt her standende. þe deaþ ne onbyrigeað ær hig geseon mannes sunu. cumende on hys fæder rice;"},

"17":     {

    "1":  "And æfter six dagum nám se hælend petrum and iacobum and iohannem. hys broþor and lædde hig onsundron on ænne heahne munt",
    "2":  "And he wæs ge-hiwod beforan him; and his ansyn scean swa swa sunne and hys reaf wæron swa hwíte swa snaw;",
    "3":  "And efne þa ætywde moyses and helias mid him sprecende.",
    "4":  "þa cwæð petrus to him; Drihten god ys ús her to beonne gyf þu wylt uton wyrcean her þreo eardung-stówa þé ane. moyse ane and helíe ane;",
    "5":  "Him þa gyt sprecendum and soþlice þa beorht-wolcn hig ofer-scean. And þa efne com stefn of þam wolcne and cwæþ; Her ys min leofa sunu. on þam me wel gelicaþ. gehyrað hyne;",
    "6":  "And þa hig þis gehyrdon hys leorning-cnihtas hig feollon on hyra ansyne. And hym swyþe adredon;",
    "7":  "Hé genealæhte þa and hig æt-hrán. And him to cwæþ; Arísað and ne ondrædaþ eow;",
    "8":  "Ða hig hyra eagan upp-hofon. ne gesawon hig nænne buton þone hælend sylfne;",
    "9":  "And þa hig of ðam munte eodon se hælend hym bebead and þus cwæþ nanum menn ne secgean ge þis. ær mannes sunu of deaþe arise;",
    "10": "And þa axodon hys leorning-cnihtas hyne. hwæt secgeað þa boceras. þæt gebyrige ærest cuman heliam;",
    "11": "Ða andswarode he hym. witodlice helias ys to-weard and he ge-edniwað ealle þing;",
    "12": "Soþlice ic eow secge þæt helias cóm and hig hyne ne ge-cneowon; Ac hig dydon ymbe hyne swa hwæt swa hig woldon. And swa ys mannes sunu. eac fram him to þrowigenne;",
    "13": "Ða ongéton hys leorning-cnihtas þæt he hyt sæde be iohanne. þam fulluhtere;",
    "14": "And þa he cóm to þære menegu. him to genealæhte sum mann gebigedum cneowum toforan him and cwæþ;",
    "15": "Drihten gemiltsa minum suna for þam þe he ys fylle-seoc. And yfel þolað. oft he fylþ on fyr. And gelomlice on wæter.",
    "16": "And ic brohte hyne to þinum leorning-cnihtum. And hig ne mihton hyne gehælan;",
    "17": "Ða andswarode he him; Eala ge úngeleaffulle and þwyre cneores hu lange beo ic mid eow. hu lange for-bere ic eow. bringaþ hyne to me hider",
    "18": "And þa þreade se hælend hyne. And se deofol hyne forlét. And se cnapa wæs of þære tide gehæled;",
    "19": "Ða genealæhton hys leorning-cnihtas him to. And him tó cwædon diglice; Hwí ne mihte we hyne út-adrifan;",
    "20": "Þa cwæð he for hyra ungeleafulnesse; Soþlice on eornost ic eow secge gyf ge hæfdon geleafan swa senepes corn. And ge cwædon to þissum munte far heonone. þonne ferde he and eow ne byð ænig þing únmihtelic;",
    "21": "Soþlice þis cynn ne byþ út-adryfen. buton þurh gebed and fæsten;",
    "22": "Ða hig wunedon on galilea þa cwæð se hælend. mannes sunu ys to syllenne on manna handa.",
    "23": "And hig ofsleað hyne. And he arist on þam þriddan dæge; Ða wurdon hig þearle ge-unrotsode;",
    "24": "And þa he cóm tó cafarnaum. þa ge-nealæton to petre. þa þæt gafol namon and þus cwædon; Eower lareow ne gylt he gafol.",
    "25": "þa cwæð he gyse he deð. And þa he com into þam huse. þa cwæð se hælend; Hwæt þincð þe symon. æt hwam nimað cyningas gafol oððe toll. of hyra bearnum. hwæðer ðe of fremedum;",
    "26": "Ða cwæþ he of fremedum; Þa cwæð he eornostlice þa bearn synt frige.",
    "27": "þeah-hwæþere þæt we hi ne ge-unrotsigeon gang to þære sæ. And wurp þinne angel ut and nim þone ærestan fisc and hys muþ ge-opena þu fintst ænne wecg on him. nim þone and syle for me and for þe;"},

    "18": {

        "1":  "On þære tide genealæhton hys leorning-cnihtas to þam hælende and cwædon; Hwa wenst þu ys yldra on heofena rice.",
        "2":  "And ða clypode se hælend ænne lytling. And gesette on hyra midlen",
        "3":  "And cwæþ; Soðlice ic secge eow. buton ge beon gecyrrede and gewordene swa swa lytlingas. ne ga ge on heofena rice;",
        "4":  "Swa hwylc swa hyne ge-eaþmet swa þes lytling. se ys mara on heofena rice",
        "5":  "And swa hwylc swa anne þilicne lytling on minum naman onfehþ. sé onfehþ me;",
        "6":  "Soþlice seþe beswicð ænne of ðyssum lytlingum. þe on me gelyfað. betere him ys þæt án cwyrn-stan sí tó hys swyran gecnytt. And si besenced on sæs grund;",
        "7":  "Wa þysum middan-gearde þurh swicdomas; Neod ys þæt swyc-domas cumon. þeah-hwæðere wa þam menn. þe swycdóm þurh hyne cymð;",
        "8":  "Gyf þín hand oððe þin fot þe swicað. aceorf hyne of and awurp fram þe; Betere þe ys þæt þu gá wan-hal oþþe healt to life. þonne þu hæbbe twá handa and twegen fét. And sy on ece fyr asend;",
        "9":  "And gyf þin eage þe swicað ahola hyt út and awurp hyt fram þe; Betere þe ys mid anum eage on life to ganne þonne þu si mid twam asend on helle fyr;",
        "10": "Warniað þæt ge ne oferhogian ænne of þysum lytlingum þe gelyfað on me;",
        "11": "Soðlice mannes sunu cóm to gehælenne þæt forwearð;",
        "12": "Hwæt ys eow geþuht gyf hwylc mann hæfð hund sceapa. And him losað án of þam. hú ne forlæt he þa nigon and hundnigontig on þam muntum. And gæð and secþ þæt án þe for-wearð.",
        "13": "And gyf hyt gelimpþ þæt he hyt fint. Soðlice ic eow secge þæt he swyðor geblissaþ for þam ánum. þonne ofer þa nigon and hundnigontig. þe ná ne lósedon;",
        "14": "Swa nys willa beforan eowrum fæder. þe on heofenum ys. þæt án forwurþe of þisum lytlingum;",
        "15": "So[þ]lice gyf þín broþor syngað wið þe. gá and styr him betwux þe and him sylfum; gyf he þe gehyrð. þu gestaþelast þinne broðor;",
        "16": "Gyf he þé ne gehyrð. nim þonne gyt ænne oððe twegen to þé þæt ælc word stande on twegra oððe þreora gewittnesse;",
        "17": "Gyf he hig ne gehyrð. sege hyt geferræddene; Gyf he híg ne gehyrð. si he þe swa swa hæþen and mánfull;",
        "18": "Soþlice ic secge eow swa hwylce swa gé ge-bindað ofer eorþan. þa beoþ gebundene on heofonum. And swa hwylce swa ge ofer eorþan únbindaþ. þa beoþ on heofonum unbundene;",
        "19": "Eft ic eow secge gyf twegen of eow geþwæriað ofer eorþan be ælcum þinge þe hig biddað. hit gewurð him of minum fæder þe on heofonum ys;",
        "20": "Ðær twegen oððe þry synt on mínum naman gegaderode. þær ic eom on hyra midlene;",
        "21": "Ðá genealæhte petrus to him and cwæð drihten gyf min broþor syngaþ wið me mót ic him forgyfan oð seofon siþas;",
        "22": "Ða cwæþ se hælend. ne secge ic þe oð seofon siðas; Ac oð seofon hund-seofontigon siþon;",
        "23": "For-þam ys heofena rice ánlic þam cyninge þe hys þeowas geradegode.",
        "24": "And þa þe þæt gerád sette. him wæs án broht se him sceolde tyn þusend punda.",
        "25": "And þa he næfde hwanon he hyt agulde. hyne het hys hlaford gesyllan. And hys wíf and hys cild. And eall þæt he ahte.",
        "26": "þa astrehte se þeow hyne and cwæð; Hlaford gehafa geþyld on me and ic hyt þe eall agylde.",
        "27": "þá gemiltsode se hlaford him and forgeaf him þone gylt.",
        "28": "Þa se þeowa út-eode hé ge-métte hys efen-þeowan. se him sceolde án hund penega. And he nam hyne þa and forþrysmede hyne and cwæð; Agyf þæt þu me scealt;",
        "29": "And þa astrehte hys efen-þeowa hyne and bæd hyne and þus cwæð; Ge-þyldega and ic hyt þe eall agyfe;",
        "30": "He þa nolde. ac ferde and wearp hyne on cweartern. oððæt he him eall agéfe;",
        "31": "Ða gesawon hys efen-þeowas þæt ða wurdon hig swyðe ge-únrotsode and comon and sædon hyra hlaforde ealle þa dæde;",
        "32": "Ða clypode hys hlaford hyne and cwæð to him; Eala þu lyþra þeowa eallne þinne gylt ic ðe forgeaf. for-þam þe ðu me bæde.",
        "33": "hu ne gebyrede þé gemiltsian þinum efen-ðeowan. swa swa ic þe gemiltsode;",
        "34": "Ða wæs se hlaford yrre. And sealde hyne þam wítnerum. oðþæt he eall agulde;",
        "35": "Swa deþ min se heofonlica fæder. gyf gé of eowrum heortum eowrum broðrum ne forgyfaþ;"},

"19":     {

    "1":  "And þa se hælend ge-endode þas spræca hé ferde fram galilea. And cóm on iudeisce endas be-geondan iordanen.",
    "2":  "And hym fyligdon mycele mænegu. And he hig ge-hælde þær;",
    "3":  "Ða ge-nealæhton him to farisæi hyne costnigende and cwædon. is alyfed ænegum menn hys wíf to forlætenne for ænegum þinge;",
    "4":  "Ða andswarode he him ne rædde gé se þe on fruman worhte. hé worhte wæp-mann and wíf-mann.",
    "5":  "And cwæþ; Forþam se mann forlætt fæder and modor. And hyne to his wífe geþeot and beoð twegen ón anum flæsce;",
    "6":  "Witodlice ne synt hig twegen ac án flæsc. ne ge-twæme nán mann. þá ðe god gesomnode;",
    "7":  "Ða cwædon hig. hwi hét moyses syllan híw-gedales bóc; and hig for-læton;",
    "8":  "Ða cwæð he moyses for eower heortan heardnesse. lyfde eow eower wíf to for-lætenne; [Soðlice næs hyt on frymðe swá.]",
    "9":  "Soþlice ic secge eow swa hwa swa for-lætt hys wíf buton for forligere and oþer fetað. sé un-riht-hæmð. And seðe forlætene æfter him nymð. sé unriht-hæmð;",
    "10": "Ða cwædon hys leorning-cnihtas; Gyf hyt swa ys þam menn mid hys wífe ne fremað nánum menn to wífienne;",
    "11": "Ða cwæþ he. ne under-foð ealle menn þis word. ac þam þe hyt geseald ys;",
    "12": "Soþlice synd belistnode þe of hyra modor innoþum cumað. And eft synd belistnode þe hig sylfe belístnodon for heofena ríce under-nyme seþe under-nyman mæge;",
    "13": "Þa wæron him gebrohte lytlingas tó. þæt he hys hand on hig asette. And hig gebletsode. þa þreadon hys leorning-cnihtas hig;",
    "14": "Þa cwæð se hælend lætað þa lytlingas and nelle ge hig for-beódan cuman to me; Swylcra ys heofena rice.",
    "15": "And þa he him hys handa on asette þa ferde he þanon.",
    "16": "And þa genealæhte him án mann to and cwæþ; La góda lareow. hwæt godes dó ic þæt ic éce lif hæbbe;",
    "17": "Ða cwæþ he; Hwæt axast þu me be góde án god ys gód; Soþlice gyf þu wylt on líf becuman. heald þa beboda;",
    "18": "Ða cwæþ he hwylce; Ða cwæð se hælend. ne do þu mann-slyht. ne do þu unriht-hæmed. ne stel þu. ne sege þu lease gewittnysse.",
    "19": "wurða þinne fæder and modor. And lufa þinne nehstan swa þe sylfne;",
    "20": "Þa cwæð se geonga. eall þiss ic geheold hwæt ys me gyt wana;",
    "21": "Ða cwæð se hælend; Gyf þu wylt beon fullfremed. ga and be-cyp eall þæt þu ahst and syle hyt þearfum and þonne hæfst þu gold-hord on heofone. And cum and folga me;",
    "22": "Ða se geonga mann gehyrde þis word. þa eode he aweg unrót; Soþlice he hæfde mycele æhta;",
    "23": "Witodlice se hælend cwæð to hys leorning-cnihtum; Soþlice ic eow secge. þæt earfoðlice se welega gæð on godes rice;",
    "24": "And eft ic eow secge þæt eaðelicre byð þam olfende to gánne þurh nædle eage þonne se welega. on heofona rice gá;",
    "25": "Ða hys leorning-cnihtas þis ge-hyrdon. hig wundrodun and cwædon. hwa mæg þis gehealdan.",
    "26": "þa cwæð se hælend. un-eaþelic þæt ys mid mannum. Ac ealle þing synt mid gode eaþelice;",
    "27": "Ða andswarode. petrus and cwæð; Nu we forléton ealle þingc. And folgodon þe. hwæt byð us to méde.",
    "28": "Ða cwæþ se hælend; Soþ ic eow secge þæt gé þe mé folgodon. on edcenninge þonne mannes sunu sitt on hys mægen-þrymme. þæt gé sittað ofer twelf setl. démende twelf mægða israhel.",
    "29": "And ælc þe for-læt for minum naman. hys hus oððe hys ge-broþru. oððe swustra. oþþe fæder. oþþe modor. oððe wíf. oþþe bearn. oððe land. be hundfealdon hé onfehþ lean and hæfð éce líf;",
    "30": "Soþlice manega fyrmeste beoð ytemeste. And ytemeste fyrmeste;"},

    "20": {

        "1":  "Soþlice heofona rice ys gelic þam híredes ealdre. þe on ærne mergen ut-eode á-hyrian wyrhtan on hys wín-geard;",
        "2":  "Gewordenre gecwydrædene þam wyrhtum he sealde ælcon ænne penig wiþ hys dæges worce. he asende hig on hys wín-geard;",
        "3":  "And þa he út-eode embe undern-tide. he ge-seah oþre on stræte idele standan;",
        "4":  "Ða cwæð he. gá gé on minne wín-geard. And ic sylle eow þæt riht byþ. And hig þa ferdon;",
        "5":  "Eft he út-eode embe þa sixtan and nigoþan tide. And dyde þam swá gelíce;",
        "6":  "Þa embe þa endlyftan tide he út-eode. And funde oþre standende. And þa sæde he; Hwi stande ge her eallne dæg idele.",
        "7":  "þa cwædon hig forþam þe ús nan mann ne hyrode; Ða cwæð he. And gá gé on minne wín-geard;",
        "8":  "Soþlice þa hyt wæs æfen geworden. þa sæde se wín-geardes hlaford hys geréfan; Clypa þa wyrhtan. And agyf him heora mede. agynn fram þam ytemestan oþ þone fyrmestan;",
        "9":  "Eornostlice þa ðæ ge-comon þe embe þa endlyftan tíde comon. þa onfengon hig ælc his pening;",
        "10": "And þa þe þær ærest comon wendon þæt hig sceoldon mare onfón. þa onfengon hig syndrige penegas;",
        "11": "Ða ongunnon hig murcnian. ongen þone híredes ealdor",
        "12": "And þus cwædon; Þas ytemestan worhton áne tide. And þu dydest hig gelice us þe bæron byrþena on þises dæges hætan;",
        "13": "Ða cwæð he andswarigende hyra anum; Eala þu freond. ne dó ic þe nænne teonan; Hú ne come þu to me to wyrceanne wið anum peninge.",
        "14": "nim þæt þín ys and ga; Ic wylle þysum ytemestan syllan eal swa mycel swa þe.",
        "15": "oþþe ne mot ic dón þæt ic wylle. hwæþer þe þin eage mánful ys. forþam þe ic gód eom;",
        "16": "Swa beoð þa fyrmestan ytemeste. And þa ytemestan fyrmeste; Soþlice manega synt geclypede and feawa gecorene;",
        "17": "Ða ferde se hælend to hierusalem. And nam hys leorning-cnihtas on-sundron and þus cwæþ;",
        "18": "Nú wé farað to hierusalem. And mannes sunu byþ ge-seald þæra sacerda ealdrum and bocerum. And híg ge-nyþeriað hyne to deaþe.",
        "19": "þeodum to bysmrigenne and to swingenne and to ahónne and þam þryddan dæge hé arist;",
        "20": "Ða cóm to him zebedeis bearna modor mid hyre bearnum hig ge-eadmedende. And sum þingc fram him biddende;",
        "21": "Þa cwæð he hwæt wylt-tu; Ða cwæð heo. sege þæt þas míne twegen suna sittan án on þine swiþran healfe. And án on þine wynstran on þínum rice;",
        "22": "Ða andswarode him se hælend; Gyt nyton hwæt gyt biddaþ. mage gyt drincan þone calic ðe ic to drincenne hæbbe þa cwædon hig. wyt magon;",
        "23": "Ða cwæð he. witodlice gyt minne calic drincaþ to sittanne on mine swiþran healfe oððe on wynstran nys me inc to syllanne. ac þam þe hyt fram minum fæder gegearwod ys;",
        "24": "And þa ða tyn leorning-cnihtas gebulgon wiþ ða twegen gebroðru;",
        "25": "Þa clypode se hælend hig to him and cwæð; Wite ge þæt ealdor-menn wealdað hyra þeoda. And þa ðe synt yldran habbað anweald on him.",
        "26": "ne byþ swa betweox eow. ac swa hwylc swa wyle be-tweox eow beon yldra sy he eower þen.",
        "27": "And seþe wyle betweox eow beon fyrmest sy he eower þeow;",
        "28": "Swa mannes sunu ne com þæt him man þenode. ac þæt he þenode. And sealde his sawle líf to alysednesse for manegum; Ge wilniað to geþeonne on ge-hwædum þinge. And beon gewanod on þam mæstan þinge; Witodlice þonne gé to geréorde ge-laþode beoð ne sitte ge on þam fyrmestan setlum þe læs þe arwurðre wér æfter þe cume and se husbonda háte þe arisan and ryman þam oðron and þu beo gescynd. gyf þu sitst on gereorde on þam ytemestan setle and æfter þe cymþ. oþer gebeor and se laþigenda cweþe to þe site innor leof þonne byþ ðe arwurðlicor þonne þe man uttor scufe;",
        "29": "And þa hig ferdon fram hiericho. him fyligde mycel menegu;",
        "30": "And þa sæton twegen blinde wiþ ðone weg and ge-hyrdon þæt se hælend ferde. And þa clypodon hig to him and cwædon; Drihten gemiltsa unc dauides sunu;",
        "31": "Ða bead seo menegu him þæt hig suwodon. þa clypodon hig þæs ðe má; drihten gemiltsa unc dauides sunu;",
        "32": "Þa stod se hælend and clypode hig to him and cwæð; Hwæt wylle gyt þæt ic inc do;",
        "33": "Ða cwædon hig. drihten þæt uncre eagan sín ge-oponede;",
        "34": "Ða ge-miltsode he him. And hyra eagan æt-hran. And hig sona gesawon. And fyligdon him;"},

    "21": {

        "1":  "And þa hé genealæhte hierusalem. And cóm to bethfage to oliuetes dune þa sende he hys twegen leorning-cnihtas",
        "2":  "And sæde him; Farað on þæt castel þæt foran ongen eow ys. And þonne sona finde gyt ane. assene ge-tiggede and hyre folan mid hyre. úntigeað hig and lædað to mé",
        "3":  "And gyf hwa eow ænig þingc tócwyð secgeað þæt drihten hæfð þyses neode. And þonne forlæt hé eow hrædlice;",
        "4":  "Eall þis wæs geworden þæt wære gefylled þæt þurh esaiam þone witegan gecweden wæs.",
        "5":  "Secgeað heahnesse dehter. nu þin cyning þe cymð tó. gedæfte. And rít uppan tamre assene and hyre folan.",
        "6":  "þa ferdon hys leorning-cnihtas and dydon swa he him bebead",
        "7":  "And læddon þa assene to him and hyre folan. And lédon hyra reaf uppan hig. And setton hyne an-uppan.",
        "8":  "witodlice þæt folc strehton hyra reaf on þone weg. Sume heowun þæra treowa bogas and strewodun on þone weg.",
        "9":  "þæt folc þæt þar beforan ferde and þæt þar-æfter ferde clypodon and cwædon hál sý þú dauides sunu. Sý gebletsod seþe com on drihtenes naman. Sý him hæl on hehnessum;",
        "10": "Ða he ferde to ierusalem þa wearð eall seo burh-waru onstyred. And cwædon hwæt is þés.",
        "11": "þa cwæð þæt folc þis ys se hælend witega of nazareth on galiglea.",
        "12": "þa se hælend into þam temple eode he adraf út ealle þa þe ceapodun innan þam temple. And þara mynetera sceamelas and hyra setlu þara þe culfran sealdon. he tobræc.",
        "13": "And cwæþ to him hyt ys awriten. min hus ys gebed-hus. witodlice ge worhtun þæt to þeofa cote;",
        "14": "Ða eodan to him þa blindan and þa healtan and he hi ge-hælde;",
        "15": "Witodlice þa ðara sacerda ealdras and þa boceras gesawun þa wundru þe se hælend worhte and gehyrdon hu þa cild clypodun on þam temple and cwædon. sy dauides sunu hal; Ða wæron hig yrre",
        "16": "And cwædun gehyrst þu hwæt þas cwæðaþ; Þa cwæð he witodlice. ne ræddon ge næfre. þu fulfremedest lof of cilda and of sacerda muþe.",
        "17": "And he forlet hi þa and ferde of þære byrig to bethania. And lærde hi þar be godes rice;",
        "18": "On morgen þa he eft to þære byrig fór þa hingrede hyne.",
        "19": "And he geseh an fic-treow wið þone weg þa eode he to him and ne funde on him buton þa leaf áne; Ða cwæð he ne wurþe næfre weastm of þe acenned; Ða sona forscranc þæt fic-treow",
        "20": "And his leorning-cnihtas wundrodon and cwædon loca nu hu hrædlice þæt fic-treow for-scranc",
        "21": "þa andswarode he him and cwæð; Soþ ic eow secge gyf ge habbað geleafan and ne twyniað ne dó gé ná þæt án be þam fíctreowe. ac eac þeh ge cweþan to þisum munte ahefe þe úpp and feall innan þa sæ",
        "22": "And ealles þæs þe ge biddað ge beoð tiþa gyf ge gelyfað;",
        "23": "Ða he com into þam temple þa comon þara sacerda ealdras him to and cwædon; On hwylcre mihte wyrcsð þu þas þing and hwa sealde þe þisne an-weald.",
        "24": "þa answarode se hælend him and cwæð. And ic ahsige eow anre spræce; Gyf ge me þa spræce secgeað. þonne secge ic eow on hwylcum anwealde ic þas þing wyrce;",
        "25": "Hwæðer wæs iohannes fulluht þe of heofonum þe of mannum; Ða cwædon hig be-twux him. gyf we secgaþ of heofone. þonne cwyð he for-hwam ne gelyfde ge him;",
        "26": "Gyf we secgað of mannum wé on-drædað þis folc; Ealle hig hæfdon iohannem for anne witegan;",
        "27": "Ða andswaredon hig and cwædon. we nyton. þa cwæð he. ne ic eow ne secge of hwylcum anwealde ic þas þing wyrce;",
        "28": "Hu þincð eow an mann hæfde twegen suna þa cwæð he to þam yldran suna ga and wyrce to-dæg on minum wingerde;",
        "29": "Ða cwæð he ic nelle eode þeh syðþan to þam wingerde.",
        "30": "þa cwæð he ealswa to þam oðrum; Ða andswarode se him and cwæð hlaford ic gá. And ne eode swa-þeah;",
        "31": "Hwæðer þara twegra dyde þæs fæder willan. þa cwædon hig se æftera. þa cwæð se hælend to him; Soð ic eow secge þæt manfulle and myltystran gað beforan eow on godes rice;",
        "32": "Iohannes com on rihtwisnesse wege. And ge ne ge-lyfdon him; Witodlice manfulle and myltys[t]ran gelyfdon and ge ge-sawon and ne dydon syðþan nane dædbote þæt ge gelyfdon on him;",
        "33": "Ge-hyraþ nu oþer big-spel. Sum hiredes ealdor wæs sé plantode wingerd and betynde hyne. And sette þær-on win-wringan and getimbrode anne stypel and gesette þone mid eorþætylion. And ferde on elþeodignysse;",
        "34": "Þa ðara weastma tid ge-nealæhte þa sende he hys þeowas tó þam eorðtylion. þæt hig onfengon his wæstmas;",
        "35": "Ða namon hig hys þeowas and swungon sumne. sumne hig of-slogun. sumne hig of-torfodun;",
        "36": "Ða sende he eft oðre þeowas selran þonne þa ærran wæron. ða dydon hig þam gelice;",
        "37": "Æt nehstan he sende hys sunu him to and cwæð; Hig for-wandiað þæt hig ne don minum suna swa;",
        "38": "Witodlice þa ða tylian þone sunu gesawun. þa cwædon hig be-twyx him; Ðes ys yrfenuma uton gán and ofslean hyne and habban us hys æhta;",
        "39": "Ða namon hig and ofslogon hyne and awurpon wið-utan þone win-geard;",
        "40": "Hwæt deþ ðes wingeardes hlaford þam eorþ-tylion þonne he cymð;",
        "41": "Ða cwædon hig he fordeð þa yfelan mid yfele and gesett hys wingerd myd oþrum tilion þe him hys wæstm hyra tidon agyfon;",
        "42": "Ða cwæð se hælynd ne rædde ge næfre on gewritum. Se stan þe ða timbriendan awurpon ys geworden to þære hyrnan heafde; Ðys ys fram drihtne gewordyn. And hyt ys wundorlic on urum eagum.",
        "43": "forþam ic secge eow þæt eow byð ætbroden godes rice. And byð ge-seald þære þeode þe hys earnað;",
        "44": "And seþe fylþ uppan þysne stan he byð tobrysed; and he to-brysð þone ðe he onuppan fylð;",
        "45": "Þa þæra sacerda ealdras and þa pharisei hys (sic) big-spel gehyrdon þa ongeton hig þæt he hit sæde be him;",
        "46": "Hi sohton hyne and ondredon þæt folc forþam þe hi hæfdon hyne for ænne witegan;"},

    "22": {

        "1":  "Ða sæde he hym eft oðer bigspel and þus cwæð.",
        "2":  "Heofona rice ys gelic gewurden þam cyninge þe macude hys suna gyfata",
        "3":  "And sende his þeowas and clypode þa gelaðodan to þam gyftum þa noldon hí cuman;",
        "4":  "Ða sende he eft oðere þeowas and sæde þam gelaþedon; Nú ic gegearwode mine feorme. mine fearras and mine fugelas synt ofslegene. And ealle mine þing synt gearwe. cumað to þam gyftum;",
        "5":  "Ða forgymdon hig þæt and ferdun. sum to his tune. sum to hys manggunge;",
        "6":  "And þa oþre namon hys þeowas and mid teonan geswencton and ofslogon;",
        "7":  "Ða se cyning þæt ge-hyrde þa wæs he yrre and sende hys here to and fordyde þa man-slagan and hyra burh forbærnde.",
        "8":  "Þa cwæð he to hys þeowum. witodlice þas gyfta synt earwe ac þa ðe gelaþode wæron ne synt wyrþe;",
        "9":  "Gað nú witodlice to wega gelætum and clypiaþ to þisum gyftum swa hwylce swa ge gemeton;",
        "10": "Ða eodon þa þeowas út on þa wegas and gegaderedon ealle ða þe hig gemetton góde and yfele. þa wærun þa gyft-hus mid sittyndum mannum gefyllede.",
        "11": "Ða eode se cyning in þæt he wolde geseon þa ðe þær sæton. þa geseah he þær ænne mann þe wæs (sic) mid gyftlicum reafe gescryd.",
        "12": "Þa cwæð he la freond humeta eodest þu in and næfdest gyftlic reaf; Ða gesuwode he",
        "13": "And se cyning cwæþ to hys þénon gebindað hys handa and hys fet and wurpaþ hyne on þa uttran þystro. þær byþ wop and toþa gristbitung;",
        "14": "Witodlice manega synt gelaþode and feawa gecorene;",
        "15": "Ða ongunnon þa pharisei rædan þæt hig woldon þone hælend on hys spræce befon",
        "16": "þa sendon hi him hyra leorning-cnihtas tó mid þam herodianiscum and þus cwædon; Lareow we witon þæt þu eart soðfæst and þu lærst godes weg mid soðfæstnysse and ðu ne wandast for nánon menn. ne þu ne be-sceawast nanes mannes had;",
        "17": "Sege us hwæt þincð þe. ys hyt alyfed þæt man casere gaful sylle þe na.",
        "18": "þa se hælend hyra facn gehyrde þa cwæð he la licceteras hwi fandige ge min",
        "19": "ætgywað me þæs gafoles mynyt. ða brohton hi him anne peninc;",
        "20": "Ða cwæð se hælend to him hwæs anlicnys ys þis and ðis ofer-gewrit;",
        "21": "Hig cwædon þæs casyres; Ða cwæð he. agyfað þam casere þa þing þe ðæs casyres synt and gode þa ðing þe godes synt;",
        "22": "Þa hig þæt ge-hyrdon þa wundrodon hig and forleton hyne and ferdon onweg;",
        "23": "On þam dæge comon to him saducei. þá secgeað þæt nán æryst ne sy. And hig axodon hyne",
        "24": "And cwædon. lareow moyses sæde gif hwa dead syg and bearn næbbe þæt his broðor nyme hys wif and stryne him bearn;",
        "25": "Witodlice mid us wærun seofun gebroþru. And se forma fette wif and forðferde and læfde hys breþer his wif butan bearne;",
        "26": "And se oðer ealswa and se þrydda oþ ðone seofoþan.",
        "27": "þa æt siþemestan forþferde þæt wif",
        "28": "hwylces þæra sufona byð þæt wif on þam æriste. ealle hig hæfdon hig;",
        "29": "Ða andswarode se hælend hym and cwæð ge dweliað and ne cunnon halige ge-writu ne godes mægen;",
        "30": "Witodlice ne wifiað hig. ne hig ne ceorliað on þam æryste. ac hig synt swylce godes englas on heofone;",
        "31": "Ne rædde ge be deadra manna æryste. þæt eow fram gode gesæd wæs.",
        "32": "Ic eom abrahames god. And isááces god. And iacobes god. nys god na deadra ac lybbyndra.",
        "33": "þa þæt folc þæt gehyrde þa wundrudon hig hys lare;",
        "34": "Þa þa phariseiscean gehyrdon þæt he het þa saduceiscan stylle beon. þa eodon hig togædere",
        "35": "And án þe wæs þære æ-ys lareow axode hyne and fandode hys þus cweðende;",
        "36": "La lareow hwæt ys þæt mæste bebod on þære æ;",
        "37": "Ða cwæð se hælend. lufa drihten þinne god on ealre þinre heortan. And on ealre þinre sawle. And on eallum þinum mode.",
        "38": "þis ys þæt mæste and þæt fyrmyste bebod;",
        "39": "Oþyr ys þysum gelic. lufa þinne nehstan swa swa þe sylfne;",
        "40": "On þysum twam bebodum byþ gefylled eall seo æ;",
        "41": "Þa þa pharisciscean (sic) gegaderude wærun. þa cw se hælynd.",
        "42": "hwæt þincð eow be criste hwæs sunu ys he; Hig cwædun dauides;",
        "43": "Ða cwæð se hælend; hwi clypað dauid hyne on gaste drihtyn and cwyð;",
        "44": "Drihten cwæð to minum drihtne. site on mine swyþran healfe. oðþæt ic gesette þine fynd þe to fot-scamole;",
        "45": "Gyf dauid hyne on gaste dryhten clypað. hu ys he hys sunu;",
        "46": "Ða ne mihton hig him nan word andswarian. ne nan ne dorste of ðam dæge hyne nan þing mare axigean;"},

    "23": {

        "1":  "Þa spræc se hælynd to þam folce and to hys leorningcnyhton",
        "2":  "And cw. boceras and pharisei sætun ofer moyses lareow-setl.",
        "3":  "healdað and wyrceað swa hwæt swa hig secgeaþ. And ne do ge na æfter heora worcum; Hig secgeað and ne doð;",
        "4":  "Hig bindað hefige byrþyna þe man aberan ne mæg and lecgeað þa uppan manna exla. And nellað híg þá mid heora fingre æthrinan;",
        "5":  "Ealle heora worc hig doð þæt menn hi geseon; Hig to-brædað hyra heals-bæc and mærsiað heora reafa fnadu;",
        "6":  "Hig lufigeað þa fyrmystan setl on gebeorscypum. And þa fyrmystan lareow-setl on gesomnungum.",
        "7":  "And þæt hig man grete on strætum and þæt menn hig lareowas nemnon;",
        "8":  "Ne gyrne ge þæt eow man lareowas nemne. án ys eower lareow; Ge synt ealle gebroþru.",
        "9":  "And ne nemne gé eow fædyr ofer eorþan. án ys eower fædyr seþe on heofonum ys;",
        "10": "Ne eow man ne nemne lareowas for þam án crist is eower lareow;",
        "11": "Seþe eower yltst sy beo sé eower þén;",
        "12": "Witodlice seþe hyne upp-ahefð. se byþ genyþerud; and seþe hyne sylfne ge-eaðmet. se byð úpp-ahafyn.",
        "13": "Wa eow bocyras and pharisei licceteras forþam ge belucað heofona rice. beforan mannum; Ne gé in ne gaþ ne ge ne geþafiað þæt oðre ingan;",
        "14": "<>",
        "15": "Wá eow bocyras and pharisei liccetteras forþam. ge be-farað sæ and eorþan. þæt ge don anne elþeodine. And þonne hé gewordyn byð gé gedoð hyne helle bearn. twyfealdlicor þonne eow;",
        "16": "Wa eow blindan latteowas. ge secgeað swa hwylc swa swereþ on temple þæt he ys naht. Swa hwa swa swereð on þæs temples golde se ys scyldig.",
        "17": "Eala ge dysegan and blindan. hwæþer ys mare ðe þæt gold. þe þæt templ ðe þæt gold ge-halgað;",
        "18": "And swa hwa swa swereð on þam weofode. þæt ys naht. Swa hwylc swa swereþ on þære offrunge. þe ofer þæt weofud ys se ys gyltig;",
        "19": "Eala ge blindan. hwæþer ys mare þe offrung þe þæt weofud þe ge-halgað þa offrunge;",
        "20": "Witodlice seþe swereþ on weofude. he swereð on him and on eallum þam þe him ofer synt",
        "21": "And seþe swereð on temple. he swereð on him and on þam þe him on eardiað;",
        "22": "And seðe swerað on heofonan. he sweryð on godes þrym-setle and on þam þe ofer þæt sitt;",
        "23": "Wa eow boceras and Pharisei liccetteras. ge þe teoðiað mintan and dile and cvmyn and ge forleton þa þing þe synt hefegran. þære æ dom. And mildheortnysse. And geleafan. þas þing hyt gebyrede þæt ge dydon and þa oðre ne forletun.",
        "24": "la blindan latteowas. ge drehnigeað þone gnætt aweg and drincað þone olfynd;",
        "25": "Wa eow boceras and pharisei liccetteras. forþam ge clænsiað þæt wið-útan ys caliceas and dixas. And ge synt innan fulle. reaflaces and unclænnysse;",
        "26": "Eala þu blinda phariseus. clænsa æryst þæt wið-innan ys calicys and discys þæt hyt si clæne þæt wið-utan ys;",
        "27": "Wa eow bocyras and pharisei liccetteras. forþam ge synt gelice hwitum byrgenum þa þinceað mannum útan wlitige and hig synt innan fulle deadra bana. And ealre fylþe;",
        "28": "And swa ge ætywað mannum utan rihtwise. innan ge synt fulle liccettunge and unrihtwisnesse;",
        "29": "Wa eow bocyras and pharisei. liccetteras. ge þe timbriað witegena byrgene and glengað rihtwisra gemynd-stowa.",
        "30": "And ge cweþað gyf we wærun on ure fædera dagum. nære we heora geferan on þæra witegena blodes gyte;",
        "31": "Witodlice ge synt eow sylfum to ge-wittnysse. þæt ge synt þæra bearn. ðe ofslogon þa witegan.",
        "32": "And gefylle gé þæt gemet eowra fædera;",
        "33": "Eala ge næddran and næddrena cynn. hu fleo gé fram helle dome;",
        "34": "Ic sende to eow witegan and wise bocyras. And ge hig ofsleað and hoð and swingað on eowrum gesomnungum. And ge hig ehtað of byrig on byrig",
        "35": "þæt ofer eow cume ælc riht-wis blod þe wæs agoten ofer eorþan. fram abelys blode þæs rihtwisan. oð zacharias blod barachias suna. þone gé ofslogon betwyx þam temple and þam weofode;",
        "36": "Soþ ic eow secge ealle þas þing cumaþ ofer þas cneorisse;",
        "37": "Eala ierusalem eala gerusalem þu þe witegan of-slihst and mid stanum oftorfast þa ðe to þe asende synt; Swiðe oft ic wolde þine bearn gegaderigan swa seo henn hyre cicenu under hyre fyþeru gegaderað. And þu noldest;",
        "38": "Witodlice nu byþ eower hus eow weste forlæten;",
        "39": "Soð ic secge eow. ne geseoþ ge me heonon-forð. ær þam þe ge secgeon sy gebletsod seþe com on drihtnes naman;"},

"24":     {

    "1":  "And þa se hælend ut-eode of þam temple. him tó-genealæhton hys leorning-cnihtas. þæt hi him ætywdon þæs temples getimbrunge.",
    "2":  "þa andswarode he him and cwæð; Ge-seoþ ge eall þis. Soð ic secge eow. ne bið her læfed stan uppan stane þe ne beo to-worpen;",
    "3":  "Ða he sæt uppan oliuetes dune þa comun hys leorningcnihtas dihlice and cwædon; Sege us hwænne þas ðing gewurþun. And hwilc tacn si þines to-cymys and worulde ge-endunge;",
    "4":  "Ða andswarode he him and cwæð. warniað þæt eow nan ne beswice;",
    "5":  "Manega cumaþ on minum naman and cweðaþ; Ic eom crist. And beswicaþ manega;",
    "6":  "Witodlice ge gehyrað gefeoht and gefeohta hlisan. warnigeað þæt ge ne beon gedrefede; Ðas þing sceolun gewurþan. ac nys þonne gyt se ende;",
    "7":  "Þeod winð ongen þeode and rice ongen rice. And mann-cwealmas beoð and hungras wide geond land and eorþan styrunga",
    "8":  "ealle þas þing synt þæra sara anginnu;",
    "9":  "Ðonne syllað hi eow on gedrefednysse. And ofsleað eow and ealle menn eow hatigeað for minum naman",
    "10": "And þonne beoð manega unge-trywsode and belæwað betwyx him and hatigað him be-twynan;",
    "11": "And manega lease witegan cumað and beswicað manega.",
    "12": "And forþam þe unryhtwisnys rixað manegra lufu acolaþ;",
    "13": "Witodlice seþe þurhwunað oð ende se byþ hal;",
    "14": "And þis godspel byþ bodod ofer ealle eorþan on gewittnysse eallum þeodum and þonne cymð seo ge-endung;",
    "15": "Ðonne ge ge-seoð þa onsceonunge þære toworpennysse þe se witega. gecwæð daniel. þa he stod on haligre stowe. ongyte seðe hit ræt;",
    "16": "Fleon þonne to muntum þa þe on iudea lande synt.",
    "17": "And seþe ys uppan hys huse ne gá he nyþyr þæt he ænig þing on his huse fecce",
    "18": "And seþe is on æcyre. ne cyrre he þæt he hys tunecan nyme;",
    "19": "Wá eacniendum and fedendum on þam dagum.",
    "20": "biddað þæt eower fleam on wintra oððe on reste-dæge ne gewurþe;",
    "21": "Witodlice þonne byð swa mycel gedeorf swa næs of middan-geardes fruman oþ þis; Ne nú ne ge-wurð;",
    "22": "And buton þa dagas gescyrte wærun. nære nan mann hal gewordyn; Ac for þam ge-corenum þe he geceas þa dagas beoð gescyrte;",
    "23": "Ðonne gyf eow hwa segð nu crist ys her oþþe ðær. ne gelyfe ge him;",
    "24": "Þonne cumað lease cristas and lease witegan. And doð mycle tacn and fore-beacn þæt ðá beoþ on ge-dwolan gelædde gyf hyt beon mæg þe ge-corene wærun;",
    "25": "Witodlice ic hyt eow fore-sæde;",
    "26": "Gyf hig eow secgeað her he ys on westene ne fare ge út. gyf hig secgeað her he is on þurh-ferun ne ge-lyfe ge;",
    "27": "Wito[d]lice swa swa lígyt færð fram est-dæle and æt-ywð oþ west-dæl. swa byð mannes suna to-cyme;",
    "28": "Swa hwær swa hold byþ þæder beoð earnas gegaderude;",
    "29": "Sona æfter þæra daga ge-drefydnesse seo sunne byð for-sworcen and se mona hys leoht ne sylð and steorran feallaþ of þære heofenan. And þære heofenan mægenu beoþ astyrede.",
    "30": "And þonne æt-ywð mannes suna tacn on heofonan. And þonne wepað ealle eorþan mægþa. And geseoð mannes sunu cumende on heofonan genipod. mid myclum mægene and mægenþrymme.",
    "31": "And he asent hys englas mid byman and mycelre stefne. And hí ge-gaderigað hys gecorenan. of feower middan-eardes endum of heofona heahnyssum oð hyra gemæru;",
    "32": "Leornigeað big-spell be þam fic-treowwe þonne hys twig byþ hnesce and leaf acennede. ge witun þæt sumor ys gehende",
    "33": "And wite ge swa þonne ge þas þing geseoð þæt he ys on durum gehende;",
    "34": "Soð ic secge eow þæt ðeos cneorys ne gewit ærþam þe ealle þas þing gewurðon;",
    "35": "Heofone and eorþe gewitað. witodlice mine word ne gewitað;",
    "36": "Nat nan mann be þam dæge ne be þære tide ne furðun englas buton fæder ána;",
    "37": "Witodlice swa swa on nóes dagum wæs. swa byð mannes suna tocyme.",
    "38": "swa hi wærun on þam dagum ær þam flode. etende and drincynde and wifigende and gyfta syllende. oð þone dæg þe nóe on þa earce eode.",
    "39": "And hi nysðon ær þæt flod com and nam hig ealle. swa byð mannes suna tócyme;",
    "40": "Ðonne beoð twegen on æcyre. án byð genumen and oðer byþ læfyd.",
    "41": "Twa beoð æt cwyrne grindende. án byð genumen and oðer byþ læfed; Twegen beoþ on bedde. án byð ge-numen and oþer byð læfed;",
    "42": "Wacigeað witodlice forþam þe ge nyton on hwylcyre tide eower hlaford cuman wyle;",
    "43": "Witað þæt gyf se hiredes ealdor wiste on hwylcere tide se þeof tówerd wære. witodlice he wolde wacigean and nolde geþafigen þæt man hys hus under-dulfe;",
    "44": "And for-þam beo gé gearwe. forþam ðe mannes sunnu (sic) wyle cuman on þære tide þe ge nyton;",
    "45": "Wens þu (sic) hwa sy getrywe and gleaw þeow. þone geset hys hlafurd ofer his hired. þæt he him on tide mete sylle;",
    "46": "Eadi ys se þeow þe hys hlafurd hyne gemét þus dondne þonne he cymð;",
    "47": "Soþ ic eow secge þæt ofer eall þæt he ah he hyne gesett;",
    "48": "Gyf se yfela þeowa ðencþ on hys heortan and cwyþ. min hlafurd uferað hys cyme.",
    "49": "And agynð beatan hys efen-þeowas. And yt and drincþ mid druncenum.",
    "50": "þonne cymþ ðæs weles hlaford on þam dæge ðe he ná ne wenþ and on ðære tide þe he nat.",
    "51": "And todælþ hyne and asett hys dæl mid liccetterum. þær byþ wop and toþa gristbitung;"},

    "25": {

        "1":  "Þonne byþ heofena rice gelic þam tyn fæmnum þe ða leoht-fatu namon and ferdon ongen þone bryd-guman and þa bryde;",
        "2":  "Hyra fif wæron dysige. And fif gleawe;",
        "3":  "Ac þa fif dysegan namon leoht-fatu and ne namon nanne ele mid hym;",
        "4":  "Ða gleawan namon ele on hyra fatum mid þam leoht-fatum;",
        "5":  "Ða se brydguma ylde þa hnappudon hig ealle and slepun;",
        "6":  "Witodlice to middyre nihte man hrymde and cwæþ. nu se brydguma cymð farað him togenys;",
        "7":  "Þa aryson ealle þa fæmnan and glengdon heora leoht-fatu;",
        "8":  "Ða cwædon þa dysegan to þam wisum; Syllaþ us of eowrum ele. forþam ure leoht-fatu synt acwencte;",
        "9":  "Ða andswarudun þa gleawan and cwædun nese þe læs þe we and ge nabbon ge-noh; Gaþ to þam cypendum and bycgað eow ele;",
        "10": "Witodlice þa hig ferdun and woldon bycgean þa com se brydguma and þa ðe gearwe wærun eodun in mid him to þam gyftum. And seo duru wæs belocyn;",
        "11": "Ða æt nehstan comon þa oðre fæmnan and cwædun. Dryhtyn dryhtyn læt ús in.",
        "12": "Ða andswarode he heom and cwæð. Soþ ic eow secge ne cann ic eow;",
        "13": "Witodlice waciað forþam ðe ge nyton ne þone dæg ne þa tide;",
        "14": "Sum mann ferde on elþeodinysse. And clypode hys þeowas and betæhte hym hys æhta",
        "15": "And anum he sealde fif pund. sumum twa sumum án. æghwylcum be hys agenum mægene and ferde sona;",
        "16": "Ða ferde seþe ða fif pund underfeng and gestrynde oþre fife;",
        "17": "And ealswa seðe þa twa under-feng gestrynde oðre twa;",
        "18": "Witodlice seþe þæt án underfeng ferde and bedelf hyt on eorðan and behydde hys hlafurdes feoh;",
        "19": "Witodlice æfter miclum fyrste com þæra þeowa hlafurd and dyhte hym gerad;",
        "20": "Ða com seþe ða fif pund underfeng and brohte oþre fife and cwæð; Hlafurd. fif pund þu sealdest me. nu ic gestrynde oðre fife;",
        "21": "Ða cwæþ hys hlaford to hym; Beo bliþe þu goda þeow and getrywa forþam ðe þu wære getrywe ofer lytle þing ic gesette þe ofer mycle. ga into þines hlafordes blisse;",
        "22": "Þa com seþe þa twa pund underfeng and cwæð; Hlaford twa pund þu me sealdest. nu ic hæbbe gestrynyd oðre twa;",
        "23": "Ða cwæðhys hlaford to hym; Geblissa þu goda þeowa and getrywa. forþam ðe þu wære getrywe. ofer feawa. Ofer fela ic ðe gesette. ga on þines hlafordes gefean;",
        "24": "Ða com seþe þæt án pund underfeng and cwæð; Hlaford ic wat þæt ðu eart heard mann. þu ripst þær ðu ne seowe. And gaderast þær ðu ne sprengdest.",
        "25": "And ic ferde ofdræd. And behydde þin pund on eorþan. her þu hæfst þæt ðin ys;",
        "26": "Ða andswarode hys hlaford him and cwæþ þu yfela ðeow and slawa ðu wistest þæt ic rype þær ic ne sawe and ic gaderige þær ic ne stredde.",
        "27": "hyt gebyrede þæt þu befæstest min feoh mynyterum and ic name þænne ic come þæt min ys mid þam gafole;",
        "28": "Anymaþ þæt pund æt hym. And syllað þam þe me ða tyn pund brohte;",
        "29": "Witodlice ælcon þæra þe hæfð man sylþ and he hæfð genoh; Ðam þe næfð þæt hym þincð þæt he hæbbe. þæt hym byð æt-brodyn.",
        "30": "And wurpað þone unnyttan þeowan on þa uttran þystru þæ byð wop and toþa grist-bitung;",
        "31": "Witudlice þonne mannes sunu cymð on hys mægen-þrymme and ealle englas mid him. þonne sitt he ofer hys mægen-þrymmes setl.",
        "32": "And ealle þeoda beoþ toforan hym gegaderude. And hé asyndrað hí hym betwynan swa swa se hyrde asyndraþ ða scep fram tyccenum",
        "33": "And he gesett þa scep on hys swiðran healfe. And þa tyccenu on hys wynsteran healfe;",
        "34": "Cumað ge gebletsode mines. fæder and onfoð þæt ríce þæt eow gegearwod ys of middan-eardes frymþe;",
        "35": "Me hingrode and ge me sealdon etan. me þyrste and ge me sealdun drincan. Ic wæs cuma and ge me inlaþodon.",
        "36": "Ic wæs nacud and ge me scryddon. Ic wæes untrum and ge eodun to me. Ic wæs on cwearterne and ge comon to me;",
        "37": "Þonne andswariað þa rihtwisan and cweþað; Drihten hwænne gesawe we ðe hingrigendne and we ðe feddon. þyrstendne and we ðe drinc sealdon.",
        "38": "hwænne gesawe we þæt ðu cuma wære and þe inlaþodon. oððe nacodne and we þe scryddon.",
        "39": "oððe on cwearterne and comon to þe;",
        "40": "Ðonne andswarað se cyning hym. And cwyþ to heom; Soþ ic eow secge swa lange swa ge dydon ánum of ðysum minum læstum gebroðorum. swa lange ge hyt dydon me;",
        "41": "Þonne segþ he þam þe beoð on hys wynstran healfe; Gewitað awyrgyde fram me on þæt éce fyr. þe ys deofle and hys englum gegearwud;",
        "42": "Witodlice me hingryde and ge ne sealdon me etan; Me þyrste and ge me drincan ne sealdun.",
        "43": "Ic wæs cuma and ge me ne in ne gelaþodun. Ic wæs nacod and ge ne scryddon me. Ic wæs untrum and on cwearterne and ge ne comon æt me;",
        "44": "Ðonne andswarigeaþ hym þa and cweðaþ; Dryhtyn hwænne gesawe we þe hingrigendne. oððe þyrsþendne (sic). oðþe cuman. oððe untrumne. oþþe on cwearterne and wé ne þenedon þe;",
        "45": "Þonne andswarað se cyning heom and cwyð; Soþ ic eow secge swa lange swa ge ne dydon anum of þysum læstum. ne dyde ge hyt me;",
        "46": "And þonne farað hig on ece susle and þa rihtwisan on þæt ece lif;"},

    "26": {

        "1":  "Witodlice þa se hælend hæfde ealle þas spræca ge-endud þa cwæð he to hys leorning-cnihtum;",
        "2":  "Wite ge þæt æfter twam dagum beoð eastro and mannes bearn byð geseald þæt hé sí on rode ahangen;",
        "3":  "Ða wæron gesamnode þa ealdras þæra sacerda and hlafordas þæs folces to ðæra sacerda ealdres botle. þe wæs ge-nemned kaiphas.",
        "4":  "And hig hæfdon mycel ge-mot þæt hig woldon þone hælend mid facne besyrwan and ofslean;",
        "5":  "Hig cwædon witodlice sume þæt hyt ne mihte beon on þam freols-dæge. þe læs to mycel styrung wurde on þam folce;",
        "6":  "Ða se hælynd wæs on Bethania on Symones huse þæs hreoflan.",
        "7":  "Ða genealæhte him to sum wif. seo hæfde box mid deorwyrðe sealfe. And agéat uppan hys heafud þær he sæt",
        "8":  "þa gesawun hys leorning-cnihtas þæt. And wurdon gebolgene and cwædon; To hwan ys þiss forspilled.",
        "9":  "þis mihte beon geseald to myclum wurþe. And þearfum gedæled;",
        "10": "Þa se hælend hyt wiste þa cwæð he to heom. hwi synt ge grame þysum wífe. witodlice god weorc heo worhte on me;",
        "11": "Symle ge habbað þearfan mid eow. ac ge nabbað me symle;",
        "12": "Heo dyde þas sealfe on minne lichaman þæt ic wære gesmyryd to bebyrgynne;",
        "13": "Soð ic secge eow swa hwær swa þys godspel byð gebodud on eallum middan-earde byð gesæd on hyre gemynd þæt heo ðiss dyde;",
        "14": "Ða ferde án of þam twelfum þe wæs genemned iudas se wiþersaca to þæra sacerda ealdrum",
        "15": "And cwæð to heom; Hwæt wylle ge me syllan and ic hyne belæwe eow; Ða be-heton hig hym þritig scyllinga;",
        "16": "And syþþan he smeade geornlice þæt he hyne wolde belæwan;",
        "17": "Þa on þam forman gearcung-dæge genealæhton ða leorning-cnihtas to þam hælende and þus cwædon; Hwær wylt ðu þæt we ge-gearwion þe þine ðenunga to eastron;",
        "18": "Ða cwæð se hælynd farað on þas ceastre to sumum menn and secgeað him. se lareow segð. min tima ys ge-hende þæt ic mid þe wyrce mine eastro mid minum leorning-cnihtum;",
        "19": "And þa leorning-cnihtas dydon swa se hælynd heom bebead. And hig ge-gearwodon him easter-þenunga.",
        "20": "on þam æfene sæt se hælynd mid hys twelf leorning-cnihtum æt gereorde.",
        "21": "And þa hi ætun he cwæð to him; Witodlice ic secge eow þæt án eower be-læwð me;",
        "22": "Ða wurdon hig swiþe ge-unrotsode and ongann ánra gehwylc cweðan; Drihtyn cwyst þu eom ic hyt;",
        "23": "And he andswarode and þus cwæð; Se þe be-dypð on disce mid me hys hand se me be-læwð;",
        "24": "Witodlice mannes sunu færþ swa hit awriten ys be him; Wa þam menn þurh þone þe byþ mannes sunu be-læwed; Betere wære þam menn þæt he næfre nære acenned;",
        "25": "Þa cwæð iudas þe hyne be-læwde; Cwyst þu lareow hwæðer ic hyt si; Ða cwæð se hælend. þu hyt sædest;",
        "26": "Witodlice þa hig ætun se hælend nam hlaf and hyne gebletsode and bræc. And sealde hys leorning-cnihtum and cwæð; On-foþ and etað. þis ys min lichama;",
        "27": "And he genam þone calic þanciende. And sealde hym þus cweþende; Drincað ealle of þisum.",
        "28": "þis is witodlice mines blodes calic. niwre. æ. þæt byð for manegum agóten on synna forgyfenysse;",
        "29": "Witodlice ic secge eow þæt ic ne drince heonun-forð of þysum eorðlican wine ær þam dæge þe ic drince þæt niwe mid eow on mines fæder ríce;",
        "30": "Ða hig hæfdon heora lofsang gesunggenne þa ferdon hig uppan oliuetes dune;",
        "31": "Ða sæde se hælend heom. ealle ge wurþað geúntreowsode on me on þysse nihte; Hyt ys awriten; Þurh þæs hyrdes slege byð seo heord todræfed;",
        "32": "Witodlice æfter þam þe ic of deaþe arise. ic cume to eow on galilea;",
        "33": "Ða andwyrde petrus him and þus cwæð; Ðeah þe hig ealle geuntreowsion on þe. ic næfre ne ge-untreowsige;",
        "34": "Þa cwæð se hælend soð ic secge þe. þæt on þissere nihte ærþam þe cocc crawe þriwa þu wið-sæcst mín;",
        "35": "Ða sæde petrus him. witudlice þeah þe ic scyle sweltan mid þe. ne wiþ-sace ic þín; Gelice þam cwædon ealle ða oþre leorning-cnihtas;",
        "36": "Ða com se hælynd mid him on þone tun ðe is genemned gezemani and sæde hys leorning-cnihtum; Sittað her oðþæt ic gá hider-geond and me ge-bidde;",
        "37": "And he genam petrum and zebedeus twegen suna and ongann unrotsian and beon unrot;",
        "38": "Ða sæde se hælynd heom. unrot ys min sawl oþ deað; Gebídað her and waciað mid me.",
        "39": "And þa he wæs lyt-hwon þanon agán. he afeoll on hys ansyne and hyne gebæd and þus cwæð; Fæder min gyf hyt beon mæge. gewíte þes calic fram me. þeah-hwæþere na swa swa ic wylle ac swa swa þu wylt;",
        "40": "And he com to hys leorning-cnihtum. And he gemette hig slæpende; and he sæde petre swa. ne mihton gé nú wacian áne tid mid me",
        "41": "waciaþ and gebiddað eow þæt ge in ne gán on costunge; Witudlice se gast is hræd and þæt flæsc ys untrum;",
        "42": "Eft oþre siðe he ferde and hyne gebæd and cwæþ; Min fæder gyf þes calic ne mæge gewítan buton ic hyne drince gewurþe þin willa;",
        "43": "And he com eft and gemette hig slæpende; Soðlice heora eagan wæron gehefegode;",
        "44": "And he forlet hig eft and ferde and hyne gebæd þryddan siðe cweþende þæt ylce gebed;",
        "45": "Þa com he to hys leorning-cnihtum and sæde heom slapað eallunga and restað eow nu genealæcþ seo tíd. And mannes sunu byð geseald on synfulra hand;",
        "46": "Arisað. uton faran. nu genealæcð se þe me be-læwð;",
        "47": "Ða he þas þing spræc þa com iudas án of þam twelfum. And micel folc mid hym. mid swurdum and sahlum asende fram þæra sacerda ealdrum. And þæs folces ealdrum;",
        "48": "Se þe hyne be-læwde sealde heom tacn and cwæð; Swa hwæne swa ic cysse se hyt is. nimaþ hyne;",
        "49": "And he ge-nealæhte hrædlice to þam hælende and cwæð; Hal beo þu lareow. And he cyste hyne;",
        "50": "Ða cwæð se hælend to him; Eala freond to hwan be-com þú; Ða ge-nealæhton hig and þone hælend genamon;",
        "51": "Witudlice án þæra þe mid þam hælende wæs abræd hys swurd. And asloh of anys þæra sacerda ealdres þeowan eare;",
        "52": "Ða cwæð se hælend to hym; Ðó þin swurd on hys scæþe; Witodlice ealle þa ðe swurd nymað mid swurde hig for-wurþað;",
        "53": "Wenst þu þæt ic ne myhte biddan minne fæder. þæt he sende me nu má þonne twelf eorydu engla;",
        "54": "Hu magon beon gefyllede þa halgan gewritu þe be me awritene synt. for-þam þus hyt gebyrað to beonne;",
        "55": "On þære tide cwæð se hælend to þam folce; Eall-swa to þeofe ge synt cumene mid swurdum. And mid sahlum me to nymenne; Dæghwamlice ic sæt mid eow on þam temple and lærde eow. And ge me ne namon;",
        "56": "Ðis eall ys geworden þæt ðæra witegena halgan gewritu syn gefyllede; Þa flugon ealle þa leorning-cnihtas and forleton hyne.",
        "57": "And hig genamon þone hælend and læddon hyne to caiphan þæra sacerda ealdre. þær ða boceras and þa ealdras gesamnode wæron;",
        "58": "Petrus hym fylide feorranne oð he com to þæra sacerda ealdres botle. And he in-eode and sæt mid þam þenum þæt he ge-sawe þone ende;",
        "59": "Witodlice þæra sacerda ealdras and eall þæt ge-mót sohton lease saga ongen þone hælend. ðæt hig hyne to deaþe sealdon.",
        "60": "And hig ne mihton nane findan; Ða þa manega mid leasum onsagum genealæhton. þa æt-nehstan comon twegen þæra leogera and cwædon;",
        "61": "Ðes sæde ic mæg towurpan godes templ. And æfter þrym dagum hyt eft getimbrigean.",
        "62": "Ða aras se ealdor þæra sacerda and cwæð; Ne andwyrtst þu nan þing ongen þa ðe þiss ðe onsecgeað;",
        "63": "Se hælend suwode; Þa se ealdor þæra sacerda cwæð; Ic halsige þe ðurh þone lyfiendan god. þæt ðu secge us gyf þu sy crist godes sunu;",
        "64": "Ða cwæð se hælynd him to. þæt ðu sædest; Soð ic eow secge æfter þyson ge geseoð mannes bearn sittende on þa swiðran healfe godes mægen-þrymmes. And cumendne on heofones wolcnum;",
        "65": "Ða þæra sacerda ealdor slat hys ágyn reaf and cwæð. Þis ys bysmor-spræc; To hwi wilnige we ænigre oþre sage. nu ge gehyrdon of hym gyltlice spræce.",
        "66": "hwæt ys eow nu ge-þuht; Hig andwerdon ealle and cwædon he is deaþes scyldig;",
        "67": "Þa spætton hig on hys ansyne. And beoton hyne mid heora fystum; Sume hyne slogon on his ansyne mid hyra bradum handum",
        "68": "And cwædon; Sege us crist hwæt is se þe ðe sloh;",
        "69": "Petrus soðlice sæt ute on þam cafertune. þa cóm to hym án þeowyn and cwæð; and þu wære mid þam galileiscean hælynde.",
        "70": "And he wið-sóc beforan eallum and cwæð. nat ic hwæt þu segst;",
        "71": "Ða he út-eode of þære dura ða geseah hyne oþer wyln. And sæde þam ðe þær wæron; and þes wæs mid þam nazareniscean hælende",
        "72": "And he wiðsóc eft mid áþe þæt he hys nan þing ne cuðe;",
        "73": "Ða æfter lytlum fyrste genealæhton þa ðe þær stodun. And cwædon to petre; Soþlice þu eart of hym and þin spræc þe ge-swutelað;",
        "74": "Ða ætsoc he and swerede þæt he næfre þone man ne cuþe. And hrædlice þa creow se cocc;",
        "75": "Þa gemunde petrus þæs hælendes wurd þe he cwæð. ærþam þe se cocc. crawe. þriwa ðu me wið-sæcst. And he eode út and weop bityrlice;"},

    "27": {

        "1":  "Witodlice þa hyt morgen wæs ða worhton ealle þæra sacerda ealdras gemot. And þæs folces ealdras ongen þone hælend þæt hig hyne deaþe be-læwdon.",
        "2":  "And hig læddon hyne gebundenne and sealdon hyne þam pontiscean pilate þam deman;",
        "3":  "Ða geseah iudas þe hyne belæwde. þæt he fordemed wæs. þa ongann he hreowsian. And brohte þa þrittig scyllingas to þæra sacerda ealdrum. And cwæð;",
        "4":  "Ic syngode þa ic sealde þæt rihtwise blod; Ða cwædon hig hwæt spycst þu þæt to us;",
        "5":  "And he awearp þa scyllingas inon þæt templ. And ferde and mid gryne hyne sylfne aheng;",
        "6":  "Ða soðlice þæra sacerda ealdras onfengon þæs seolfres and cwædon; Nys hyt na alyfed þæt we asendon hyt on ure maðmcyste. forþam hyt is blodes wurð;",
        "7":  "Hig worhton þa gemót and smeadon hu hig sceoldon þæs hælendes wurð ateon. þa gebohton hig ænne æcyr mid þam feo tigyl-wyrhtena. on to be-byrgenne elþeodisce menn.",
        "8":  "for-þam is se æcer ge-haten acheldemagh. þæt is on úre geþeode blodes æcyr. And swa he is gehaten oð þisne dæg;",
        "9":  "Ða wæs ge-fylled þæt gecweden is þurh hieremiam þone witegan þus cweþende; and þa hig onfengon þrittig scyllinga þæs gebohtan wurð. þone ðe wæs ær gewurþod fram israhela bearnum;",
        "10": "And hig sealdon þæt on tigelwyrhtena æcyr swa swa drihten me gesette;",
        "11": "Þa stod se hælend beforan þam deman. And se déma hyne axode þus cweðende; Eart ðu iudea cyning þa cwæð se hælend þæt ðu segst;",
        "12": "And mid þy ðe hyne wregdon þæra sacerda ealdras and þa hlafordas. nan þing he ne andswarode;",
        "13": "Ða cwæð pilatus to him. ne ge-hyrst þu hu fela sagena hig ongen þe secgeað.",
        "14": "And he ne andwerde mid nanum worde swa þæt se dema wundrode swiþlice;",
        "15": "Hig hæfdon heom to ge-wunan to heora symbel-dæge þæt se dema sceolde for-gyfan þam folce ænne for-wyrhtne mann swylcne hig habban woldon;",
        "16": "He hæfde þa soðlice ænne strangne þeof-mann. gehæftne. se wæs genemned barrabbas;",
        "17": "Þa þæt folc gesamnod wæs þa cwæð pilatus; Hwæþer wylle ge þæt ic eow agyfe þe barrabban ðe þone hælynd. ðe is crist gehaten;",
        "18": "Hé wiste soðlice þæt hig hyne for ándan him sealdon;",
        "19": "He sæt þa pilatus on his dom-setle. þa sende his wif to hym and cwæð. ne beo þe nan þing gemæne ongen þisne rihtwisan; Soðlice fela ic hæbbe geþolod todæg þurh gesyhðe for hym;",
        "20": "Ða lærdon þæra sacerda ealdras and þa hlafordas þæt folc þæt hig bædon barrabban and þone hælyn (sic) fordydon;",
        "21": "Ða andwyrde se dema and sæde heom; Hwæþerne wylle ge þæt ic forgyfe eow of þisum twam; Ða cwædon hig. barrabban;",
        "22": "Þa cwæð pilatus to heom; Witodlice hwæt do ic be þam hælende. þe is crist genemned; Ða cwædon hig ealle. sy he on rode ahangen;",
        "23": "Ða cwæð se déma to heom. witodlice hwæt yfeles dyde þes; Hi ða swiþor clypodon þus cweðende; Sy he ahangen;",
        "24": "Ða geseah pilatus þæt hyt naht ne fremode ac gewurde mare gehlyd. þa genam he wæter and þwoh hys handa be-foran þam folce and cwæð. un-scyldig ic eom fram þyses rihtwisan blode ge ge-seoð;",
        "25": "Ða andswarode eall þæt folc and cwæð; Sy hys blod ofer us and ofer ure bearn;",
        "26": "Ða for-geaf he hym barrabban; and þone hælynd he lét swingan and sealde heom to a-honne;",
        "27": "Þa under-fengon þæs deman cempan þone hælynd on ðam domerne and ge-gaderodon ealne þone ðreat to heom",
        "28": "And unscryddon hyne hys agenum reafe. And scryddon hyne mid weolcen-readum scyccelse;",
        "29": "And wundon cyne-helm. of þornum and asetton ofer hys heafod. And hreod on hys swiðran. And bigdon heora cneow beforan him. And bysmorudun hyne þuss cweþende;",
        "30": "Hal wes þu iudea cyning. And spætton on hyne. And namon hreod and beotun hys heafod;",
        "31": "And æfter þam þe hig hyne þus bysmerodon hig unscryddon hyne þam scyccelse. And scryddon hyne mid hys agenum reafe. And læddon hyne to ahonne;",
        "32": "Soþlice ða hig út-ferdon. þa gemetton hig ænne cyreniscne mann cumende heom togenes þæs nama wæs symon; þone hig nyddon þæt he bære hys rode;",
        "33": "Ða comon hig on þa stowe þe ys genemned golgotha. þæt is heafod-pannan stow.",
        "34": "And hig sealdon hym wín drincan wið eallan (sic) gemenged. And þa he hys onbyrigde þa nolde he hyt drincan;",
        "35": "Soþlice æfter þam þe hig hyne on rode ahengon hig to-dældon hys reaf. And wurpon hlot þær-ofer þæt wære gefylled þæt ðe gecweden wæs þurh ðone witegan and þus cwæð; Hig to-dældon heom mine reaf. And ofer mine reaf hig wurpon hlot;",
        "36": "And hig beheoldon hyne sittende.",
        "37": "And hig asetton ofer hys heafod hys gylt þuss awritenne; Ðis ys se hælynd iudea cyning;",
        "38": "Ða wæron a-hangen mid hym twegen sceaþan án on þa swiðran healfe and oðer on þa wynstran;",
        "39": "Witodlice þa weg-ferendan hyne bysmeredon and cwehton heora heafod",
        "40": "And cwædon. wa þæt ðes towyrpð godes templ. And on þrim dagum hyt eft getimbrað; Ge-hæl nu þe sylfne. gyf þu sy godes sunu. gá nyþer of þære rode;",
        "41": "Eac þæra sacerda ealdras hyne bysmeredon mid þam bocerum and mid þam ealdrum and cwædun;",
        "42": "Oþere he ge-hælde. And hyne sylfne gehælan ne mæg; Gyf he israhela cyning sy gá nú nyþer of þære rode and we gelyfað hym;",
        "43": "He gelyfð on god. alyse he hyne nú gyf he wylle; Witodlice he sæde godes sunu ic eom;",
        "44": "Ge-lice þa sceaðan þe mid him ahangene wæron; Hyne hyspdun;",
        "45": "Witodlice fram þære sixtan tide wæron gewurden þystru ofer ealle eorðan oþ þa nigoþan tid;",
        "46": "And ymbe þa nygoðan tid clypode se hælend mycelre stefne and þuss cwæð; Heli heli lema zabdani. þæt ys on englisc min god min god to hwi forlete þu me;",
        "47": "Soþlice sume þa ðe þær stodon and þis gehyrdon cwædon; Nu he clypað helíam;",
        "48": "Ða hrædlice arn án heora and genam áne spongean and fylde hig mid ecede and asette án hreod þær-on and sealde hym drincan;",
        "49": "Witodlice þa oðre cwædon læt. utun geseon hwæþer helias cume and wylle hyne alysan;",
        "50": "Þa clypode se hælynd eft mycelre stefne and asende hys gast;",
        "51": "And þær-rihte ðæs temples wah-ryft wearð tosliten on tewgen (sic) dælas. fram ufeweardon oð nyþe-weard; and seo eorðe bifode and stanas toburston;",
        "52": "And byrgena wurdun geopenode. And manige halige lichaman ðe ær slepon aryson;",
        "53": "And þa hig út-eodon of þam byrgenum æfter hys æryste hig comun on þa haligan ceastre. And æt-eowdon hig manegum;",
        "54": "Witodlice þæs hundredes ealdor and ða þe mid him wæron healdende þone hælynd. þa hig gesawon þa eorð-bifunge. And þa ðing ðe þær gewurdon. hig on-dredon heom ðearle. And cwædon; Soðlice godes sunu wæs þes;",
        "55": "Witodlice þær wæron manega wif feorran þa ðe fyligdon þam hælende fram galilea him ðenigende;",
        "56": "Be-twuh þam wæs seo magdalenisce maria and maria iacobes moder and iosephes modur and zebedeis sunena modor;",
        "57": "Soðlice þa hyt æfen wæs cóm sum weli mann of arimathia þæs nama wæs iosep. se sylfa wæs þæs hælyndes leorning-cniht.",
        "58": "he genealæhte to pilate and bæd þæs hælyndes lichaman; Ða het pilatus agyfan him þone lichaman.",
        "59": "And iosep genam þone lichaman. And bewand hyne mid clænre scytan",
        "60": "And lede hyne on hys niwan byrgene. ða he aheow on stane. And he to-awylte mycelne stan to hlide þære byrgene. And ferde syþþan;",
        "61": "Ðær wæs soðlice seo magdalenisce maria and seo oðer maria sittende æt þære byrgene;",
        "62": "Witodlice oðrum dæge þe wæs gearcung-dæg comon togædere þæra sacerda ealdras. And þa sundor-halgan to pilate.",
        "63": "And cwædon; Hlaford wé gemunon þæt se swica sæde þa he on life wæs. æfter þrym dagon ic arise.",
        "64": "hat nu healdan þa byrgene oð þone þryddan dæg. þe-læs hys leorning-cnihtas cumon. And for-stelon hyne. And secgeon þam folce þæt he aryse of deaþe; Þonne byð þæt æftre gedwyld wyrse þonne þæt ærre;",
        "65": "Ða cwæð pilatus ge habbað heord-rædenne farað and healdað swa swa ge witon;",
        "66": "Soþlice hig ferdon and ymbe-trymedon þa byrgene and inn-seglodon þone stan mid þam weardum;"},

    "28": {

        "1":  "Soðlice þam reste-dæges æfene. se þe onlihte on þam forman reste-dæge. com seo magdalenisce maria and seo oðer maria þæt hig woldon geseon þa byrgene.",
        "2":  "And þær wearð geworden micel eorþ-bifung; Witodlice drihtenes engel astah of heofenan and genealæhte. And awylte þone stan and sæt þær on-uppan;",
        "3":  "Hys ansyn wæs swylce ligyt. And hys reaf swa hwite swa snaw.",
        "4":  "witodlice þa weardas wæron afyrhte. And wæron gewordene swylce hig deade wæron;",
        "5":  "Ða andswarode se engel and sæde þam wifon; Ne on-dræde ge eow; Ic wát witodlice þæt ge seceað þone hælynd þone þe on rode ahangen wæs;",
        "6":  "Nys he her. he arás soðlice swa swa he sæde; Cumað and ge-seoð þa stowe þe se hælynd wæs on aled",
        "7":  "And farað hrædlice. And secgeað hys leorningcnihtum þæt he arás. And soðlice he cymð be-foran eow on galileam. þær ge hyne geseoþ. nú ic secge eow;",
        "8":  "Ða ferdon hig hrædlice fram þære byrgene mid ege and mid myclum gefean. And urnon and cyðdon hyt hys leorning-cnihton",
        "9":  "And efne þa com se hælynd ongean hig and cwæð. hale wese gé; Hig genealæhton and ge-namon hys fet. And to him ge-eaðmeddon;",
        "10": "Ða cwæð se hælynd to heom; Ne ondræde ge eow. farað and cyþað minum gebroþrum þæt hig faron on galileam þær hig geseoþ me;",
        "11": "Þa þa hig ferdon þa comon sume. þa weardas on þa ceastre and cyðdon þæra sacerda ealdrum ealle þa ðing þe ðær gewordene wærum (sic);",
        "12": "Ða gesamnudon þa ealdras hig and worhtun ge-mot. And sealdon þam ðegenum micyl feoh. And cwædon;",
        "13": "Secgeað þæt hys leorning-cnihtas comon nihtes and for-stælan hyne ða we slepun;",
        "14": "And gyf se dema þiss ge-axað. we lærað hyne and gedoð eow sorh-lease;",
        "15": "Ða onfengon hig þæs feos. And dydon eall-swa hig gelærede wæron. And þis wurd wæs gewid-mærsod mid iudeum oð þisne andweardan dæg;",
        "16": "Ða ferdon þa endlufun leorning-cnihtas on þone munt. þær se hælynd heom dihte.",
        "17": "And hyne þær ge-sawun. And hig to him ge-eaðmeddun; Witodlice sume hig tweonedon;",
        "18": "Ða genealæhte se hælynd and spræc to heom þas þing and þuss cwæð; Mé is geseald ælc anweald on heofonan and on eorðan.",
        "19": "farað witodlice and lærað ealle þeoda and fulligeað hig on naman. fæder. And suna. And þæs halgan gastes.",
        "20": "And lærað þæt hig healdon ealle þa ðing þe ic eow bebead. And ic beo mid eow ealle dagas oð worulde ge-endunge."}
}